---
title: ''
contentType: prose
---

V

  

Seděl na podlaze uprostřed kobky nula nula šest v krejčovském posedu, jako kdyby šil císařovy nové šaty. Žádné šaty však nešil, ani se nepohnul, byl ve stabilizovaném stavu. Zdálo se, že hledí do zdi, prohlíží si rytiny, škrabky, bezděčné skvrny a narušení způsobené hlodavým časem. Zdálo se, že naslouchá zvukům, jež se čas od času uvolní z ticha a dolehnou až sem, do tůně určené zatoulaným duším. Svou duši neztratil, je tu s ním, slyší, jak tiše tiká. Jeho duch si obul boty, pevnou kličkou zavázal tkaničky a vykročil. Snadno prošel zdí a nemusel dbát výzev, aby zůstal stát nebo střelí, aby si vzal čistý kapesník, aby se včas vrátil. Aby nikam nechodil, kam by chodil, stejně nikam nedojde. Co by tam dělal, nic nového tam neobjeví, nic nového není, všechno už tu bylo.

Neuposlechl a šel dál nedbaje kamínků v botách, mašíroval přerostlou trávou, která ho převyšovala. Bujní koníci luční před ním uskakovali v obavách, aby si některého nevybral, neosedlal, aby ho v prudkém trysku neuštval. Škrábal se do kopce mezi borovicemi, prodíral se ostružiním, netýkavkami, rulíky zlomocnými, trávou ostřicí, přesličkami a plavuní, borůvčím a hložím, trním. Zlovolné šlahouny opatřené vratiháčky ho tahaly za tkaničky v botách, až se jim podařilo kličky uvolnit, rozvázat a rozšněrovat. Šňůrky plandaly kolem nohou a Dušánek se polekal, že mu zas něco strčí do bot. Duch jeho se raději zul a vrátil se do vězení. V kobce nula nula šest má pevnou půdu pod nohama.

Na stoličce u vachrlatého stolku seděla Ráchel Pospíšilová, vězeňská kaplanka a všeobecná věřící bez konfese, duchovní utěšitelka utěšitelných bez rozdílu rasy, národa i přesvědčení, vyznání a duchovního směřování. Takováto duchovní může poskytovat duchovní vzpruhu vězňům napříč konfesemi, také ateistům prahnoucím po něčem vyšším, lidem hledajícím, dezorientovaným a tápajícím, ukotveným i neukotveným. Nedostalo se jí matoucího teologického vzdělání, které by ji určovalo k jednomu pohledu a vylučovalo z pohledů jiných. Vystudovala Vysokou školu ekonomickou v Praze, absolvovala ji s prospěchem průměrným. Ráchel je krásná žena. Okouzlující. Kdyby měla špetku ctižádosti, mohla se stát Miss Holešovice. Kdyby se bývala byla přihlásila do soutěže, byli by po ní chňapli hned. Proč by měla být Miss Holešovice nebo třeba Miss World, když to nemá zapotřebí. Ví, že je pěkná ženská, ale nezakládá si na tom, o svém poslání má jiné představy. Dostalo se jí náhlého vnuknutí, že má pomáhat bližním v tísni. Vnuknutí přišlo shůry. Místo přihlášky do soutěže o královnu krásy podala žádost o místo kaplanky ve věznici. Požádala písemně a její žádost byla pro nedostatečnou kvalifikaci zamítnuta. Jako by vnuknutí nestačilo! Pokusila se tedy navštívit ředitele věznice ve věznici, jenže narazila – stejně jako nedávno paní Beránková – na nekompromisní bábu ve vrátnici. Však oni vědí, proč dávají do vrátnic nekompromisní báby! Vyčíhla si tedy pana ředitele v nestřeženém okamžiku, když kráčel Jankovcovou ulicí od zubaře s krvavým kapesníkem před ústy.

„Rád bych, slečno,“ pravil hlasem ovlivněným zásahem zubařových kleští, „jenže nemáte požadovanou kvalifikaci…“

„Vysoká škola ekonomická v Praze a vnuknutí nestačí?“

„Snad kdybyste měla vlivnou protekci…“ couval ředitel podél plotu u říčního přístavu a kapesník se mu plnil. Podala mu svůj balíček papírových.

„Vy byste mohl být nejlepší protekcí, pane řediteli, když to jinak nejde.“

„Vidíte, tohle mě nenapadlo…“ řekl vděčný ředitel, vyplivl chuch­valec krve na červené ploštice pílící přes chodník a přijal Ráchel Pospíšilovou za kaplanku.

Na stoličce v kobce nula nula šest seděla proto, že hodlala poskytnout vězni Dušanu Beránkovi duchovní útěku. Vždyť za přípravu revoluce mu hrozil děsivý trest a takovíto vězni duchovní útěchu nutně potřebují, třebaže o tom někdy ani nevědí. Ráchel pochopila, že Dušánkův duch se někde toulá, nechtěla ho rušit, trpělivě čekala na stoličce bez opěradla, až se vrátí do Dušánka. Jak tam tak nečinně seděla a na Dušánka hleděla, zjistila, že má ten vězeň obviněný z přípravy revoluce podivný, záhadný výraz v obličeji, že se kolem něj rozprostírá svatozář, která hřeje, která místo toho, aby jej chránila jako pancíř, ji přitahuje. Měla nutkání sáhnout si na Dušánka nebo aspoň si ohřát křehnoucí dlaně. Jenže to by nesměla být úřední osobou při výkonu své profese vězeňské kaplanky.

Jakmile se duše Dušánkova vrátila a Dušánek spatřil na stoličce bez opěradla kaplanku, rázem se do ní zamiloval. Něco takového se mu dosud nepřihodilo. Zamilovaný byl už samozřejmě několikrát, poprvé ve školce do Věrky v zástěrce s Rumcajsem, Cipískem a Mankou, na elektrotechnické průmyslovce se také zamiloval do dívky, jejíž jméno už zapomněl, v rádiu se zamiloval jakbysmet, několikrát se do krásných žen zakoukal na ulici, v parku, na koncertu i cestou v tramvaji. Naposledy to bylo zrovna tady, v kobce nula nula šest, do Lucie, zapisovatelky nočního prokurátora Vody, ale to všechno byla jen taková povrchní vzplanutí, propuky touhy tělesné, nic závažného. Pokaždé, když se s něčím takovým svěřil mamince, maminka mu to rozmluvila, protože dobře věděla, co taková kterákoli ženská – sebe nevyjímajíc – dokáže s chlapem udělat. A kdo by jí pak klepal koberce! Ale tady a teď mu to nikdo nerozmluví.

Světe, zboř se! Také Ráchel Pospíšilová, krásná duchovní útěcha potřebných, když ho v kobce nula nula šest spatřila v pozici krejčíka, také ona se do něj rázem zamilovala. Hleděli na sebe jako ti dva ve Veroně, nemohli uvěřit vlastním očím a něco říkat bylo zbytečné, nicneříkající. Dušánek slyšel zcela zřetelně tepot krve ve svých i v Rácheliných cévách, hukot rudého řečiště. Jenže selektivní sluch mu nedovolil zaslechnout klapnutí klapky na špehýrce ve dveřích, ani Ráchel neuslyšela klíč v zámku. Dveře se otevřely a Béďa velitel, klíčník, rázně ukončil služební návštěvu kaplanky u obviněného.

„Pan ředitel s vámi, slečno kaplanko, nutně potřebuje mluvit. Osobně.“

Nic nechápala, vůbec tomu nerozuměla. Netušila, že zrovna jí se může něco takového přihodit, a navíc při výkonu povolání! Vždyť je tady pro všecky, není tu jen pro jednoho, byť by byl nejpotřebnějším. Vždyť mu za přípravu revoluce hrozí absolutní trest! Na revolucionářích je cosi úžasného, obecně imponujícího. Třeba Ernesto Che Guevara, lékař z Argentiny a kubánský ministr průmyslu zabitý v Bolívii! Tolik let uplynulo od smrti tohoto charismatického muže, a přesto jeho romantická podobizna stále zaplavuje svět: na zdech slumů ve velkoměstech všech kontinentů, na tričkách rozervanců i nevzdělanců, kteří ani nevědí, co na sobě nosí, na plakátech, na reklamách. Také na etiketě lihoviny s rumovou příchutí, višňovou šťávou a karamelem ze Štítiny pod nápisem „HASTA LA VICTORIA SIEMPRE“ hledí na pijáky jeho odhodlaná revoluční tvář s rudou hvězdou na baretu. – Nebo Lenin! Vždyť ten drobný človíček obrátil naruby celý svět a stále ještě láká, stále tu ještě straší ten maják, zvon, Lenin, stále mu není konec… Mladistvý zápal, posedlost myšlenkou změnit svět, plápol v očích, vize nového, spravedlivého řádu, naděje, že revoluce splní všechna očekávání, nejbujnější sny a tužby nás ponižovaných, utlačovaných, bitých… Ano, lze pochopit, když dívka, žena utlačovaná a bitá, posedlá revolucí, vzplane k revolu­cionáři a zahrne jej láskou nejvroucnější.

Ráchel Pospíšilová nebyla ženou utlačovanou a bitou, nebyla posedlá revolucí, vždyť měla poslání: pomáhat potřebným, poskytovat jim duchovní útěchu. A teď to na ni spadlo bez varování. Ocitla se v situaci, které nerozuměla. Sobě nerozuměla. Vždyť Dušan Beránek nebyl prvním mužem, kterého v životě potkala. Ani druhým, ani třetím… Do vytouženého prince měl daleko. Kolik možností už zavrhla, kolik příležitostí ji nechalo chladnou. Muže, kteří se kolem ní rojili, brala jako cosi, co existuje a má v lidském životě nezastupitelné poslání, kompatibilní s posláním ženy. Na takové kompatibility má ona času dost! Snad jednou, v budoucnu… Myslela si, že ji něco takového nemůže potkat, je přece profesionální utěšitelkou! Žádný z jejích svěřenců nesmí být preferován. A teď takové nadělení!

Upíjela vystydlou kávu a nevnímala její chuť, její vystydlost. Pokoušela se přemýšlet o svém stavu, ale nic nenapřemýšlela. Přistihla se jen, jak se pitomě usmívá a neví čemu. Plakat by měla! Hořekovat, že ji potkalo neštěstí. Vždyť se zamilovala do člověka, kterého odsoudí k smrti a popraví. Jakou mu pak bude utěšitelkou? Jak jej doprovodí na popraviště, jaká slova útěchy! – Řekne mu, že ho miluje? Že je pro ni život bez něj bezútěšnou pustinou? Požádá ho snad, aby neumíral? To se mu pak bude, panečku, odcházet na věčnost!

Měla by od toho utéct, dokud je čas. Odejít z věznice a už se tam nikdy neukázat. Nasednout do vlaku a odjet by měla, až kam jsou natažené koleje. Ta láska je problém. Tak obrovský problém, že na něj nemůže stačit. Nemá tolik síly, aby tak obludnou tíhu unesla. Nejdřív se musí uklidnit, vzít rozum do hrsti. Každá situace musí mít přece východisko, jenom je najít. Nebo počkat, až se to samo vyřeší. Vtom si uvědomila, jak se tahle situace sama vyřeší… Vykřikla zděšením. Ale nikdo ji neslyšel.

Drahá maminko,

nejprve přijmi srdečný pozdrav z vězení. Je to zvláštní, že zrovna tady, v kriminále, se mi přiházejí příhody, jaké se mi dosud nepřihodily ani v rozhlase, ani v lese, ani kdekoli jinde. Příhody osudové. Asi to bude mým vnitřním životem, pro který jsem našel v kobce příznivé podmínky. Obzvlášť nyní, když tu není Pštros.

Mám však pocit, že dost dobře nerozlišuji, co je doopravdy a co se mi zdá. Copak mě tu můžou navštívit dvě krásné ženy, jedna za druhou? A přece se tak stalo. Lucie přišla s nočním prokurátorem, o té jsem Ti už psal, a za pár dnů další, mnohem krásnější, úplně sama. Jenže neměla moc času, musela k panu řediteli. Ani nevím, jak se jmenuje. Budu jí říkat Ráchel, třeba se tak doopravdy jmenuje. Nedá se nic dělat, ve vězení musí být kázeň, vězení není pionýrský tábor. Ráchel si vezmu za ženu a tentokrát si do toho, drahá maminko, nenechám od Tebe kecat. Už je mi třicet sedm, už mám nejvyšší čas. Kluci z průmyslovky jsou všichni ženatí a většina má děcka.

Jen počkej, až Ti ji přivedu domů, žasnout budeš. Už by to nemělo dlouho trvat, vždyť na mě nic nemají. Jenom se vyřídí nějaké formality a bude.

_Mnoho pozdravů a přání všeho dobrého  
Ti z vězení posílá Tvůj syn  
Dušan_

  

Věděl, že přijde zas, ačkoli si nestačili vyměnit jediné slovíčko. Ani na letmý pozdrav tu nebylo místo, a přece si byl jistý, že ho znovu vyhledá a dál ho bude navštěvovat. Věděl, že mu zůstane natrvalo. Až ho odtud pustí, popadne ji za ruku a odvede k mamince. Vezme si ji za ženu, porodí mu dítě. Tak tomu bude, tak tak tak a ne jinak! Mamince nezbude než se stát babičkou. Vždyť to není žádná hanba.

A skutečně! Uprostřed noci, aniž zaslechl klíč v zámku a skřípot veřejí, stála Ráchel uprostřed kobky nula nula šest a dívala se na Dušánka schouleného na slamníku. Pomalu, pomaloučku si sundala sandálky a vhupla za ním pod deku. Něco takového nečekal.

Jmenuji se Ráchel a jsem do tebe celá zamilovaná.

– Já vím, jinak bys tu nebyla.

– To je pravda, teď tu jsem. Co s tím uděláme?

– Půjdeme k mamince a řekneme jí o tom.

– Teď? Proč zrovna teď?

– Ano, teď. Také já jsem do tebe celý zamilován. Nač to odkládat?

– To se pozná, že jsi, jinak bych tu nebyla. Jenže co s tím maminka?

– Neboj, ona je hodná…

– Tak tedy, když jinak nedáš, k mamince…

Vstali ze slamníku, Dušánek si oblékl hnědé tepláky, vzal Ráchel za ruku a mohli vyrazit. – Raz dva tři, a byli u maminky. Čekala na ně se štrúdlem.

– Nejdřív koberec, mami, mauri z obývacího pokoje, musím vyklepat!

– Nemusíš, Dušánku, vždyť ho pan Šustek…

– Přivedl jsem ti, mami…

– Já vím, nevěstu Ráchel, Miss Universum. Vezmeš si ji za ženu a ona mně porodí vnuka. Už si to zasloužím, už mám na to roky.

– Ale nevypadáte, paní Beránková…

– Neříkej mi paní Beránková, říkej mi maminko. Maminko, mamko!

– Ano, maminko, mamko, řekla Ráchel paní Beránkové.

Na stole stál štrúdl posypaný čímsi bílým, káva čekala v konvici, kterou maminka mamka vytahovala z příborníku jen při výjimečných příležitostech. Nejedli však ani nepili, seděli v obývacím a drželi se za ruce, zatímco paní Beránková rozestýlala manželské postele, do nichž léta nevkročila.

Afghánský koberec mauri se najednou pohnul, jako by ožil, jako za časů krásné Šeherezád setřásl ze sebe všechny zbytečnosti, vznesl se i s Ráchel a Dušánkem metr nad podlahu, pak to vzal otevřeným oknem a nabral výšku, vzlétl do noci. Do noci plné hvězd.

Vítr jim fičel kolem uší, čechral vlasy, uháněli oblohou výš a výš, kličkovali mezi hvězdami jak lyžař při slalomu na nejčernější sjezdovce, jenže opačným směrem: vzhůru, vzhůru proti všem zvyklostem, vzdalovali se matičce Zemi. Už z ní byla jenom špendlíková hlavička, modrá skleněná špendlíková hlavička v černé pustině.

– Drž se mě, Ráchel, ať nespadneš!

– Držím se, Dušánku, držím se tě pevně.

Jenže pak si Ráchel potřebovala udělat cosi s vlasy, aby se jí v kosmickém povichru nezasukovaly, pustila se Dušánka a rychlost ji smetla do hlubin noci. Dušánek se vrhl za ní, měla však notný náskok. Ve volném pádu nemohl dělat nic jiného než padat, máchání končetinami jeho pád nezrychlilo, jen stupňovalo zoufalství. Stupňovat nelze do nekonečna, jakmile dosáhne superlativu, přetočí se a praskne. – Prask!

Dušánek nechtěl, aby ho u soudu někdo obhajoval. K čemu je obhájce nevinnému? Vždyť se ničeho nedopustil, obhájí se sám. Řekne jim, jak to bylo s těmi botami doopravdy. Přece nebude sám sobě strkat něco do bot, když jde na procházku jarním lesem. A ještě k tomu revoluci! Copak je blázen? To musí pochopit každý. K čemu je dobré okrádat zaneprázdněného advokáta o čas? Vždyť může být jinde užitečný. – Bývala by to byla docela rozumná úvaha, kdyby v tom Dušánek nevězel po uši. Přidělili mu obhájce ex offo, a basta. Basta fidli!

Jmenoval se Matyáš Bruder, měl pět dětí a musel je uživit. Byl to fikaný fiškál a dobře věděl, co ještě lze a co už není možné, i kdyby se jeden rozkrájel. Dobře věděl, že případ revolucionáře Dušana Beránka, bývalého mistra zvuku, je už rozhodnut. Rozsudek je napsán, i když není ještě na papíře. Jakápak obhajoba! Obviněného navštívil jenom jednou, po uzavření vyšetřovacího spisu, protože to byla jeho povinnost. Návštěva zcela formální.

„Ještě nic není ztraceno, pane Beránku. Vždyť ještě nevisíte, hlavu máte stále na krku pevně přirostlou,“ řekl Dušánkovi muž, který vstoupil do kobky nula nula šest s objemným fasciklem papírů pod paží. „Jsem doktor obojího práva Matyáš Bruder, váš obhájce.“

„Dušan Beránek, mistr zvuku.“

„Já vím, já vím, máte to napsáno zvnějšku na dveřích pod číslicí nula nula šest, jenže bez toho mistra zvuku, zato tam máte napsáno obviněný, a proto jsem tady. Ale vbrzku se to změní, jakmile vám žalobce doručí obžalobu, bude z vás obžalovaný. A pak, ani se nenadáte, budete odsouzený. Na to vemte jed.“

„Já nepotřebuji, pane obhájce, obhájce, při vší úctě k vaší profesi, vždyť jsem se ničím neprovinil,“ usmál se Dušánek na právníka, který mu připadal trochu potrhlý. Není divu, při pěti dětech vedených neautoritativní výchovou alternativní manželky, při dětech nezvedených.

„Já vím, já vím, jako obhájce jsem ve vašem případě zcela zbytečný. Jenže jsem vám byl přidělen z moci úřední, protože na paragrafy, podle nichž jste obviněn, musíte mít obhájce i přesto, že je to zcela zbytečné.“

„Aha, takže úřední šiml pilně hrabe kopytem také v justici,“ povzdechl si Dušánek, ale nepřestal se na právníka povzbudivě usmívat. Své selektivní naslouchání přepnul na celkový příjem, ten muž ho zaujal svojí očividnou zbytečností.

„Přesně tak, přesně tak,“ souhlasil advokát. „Přesto k procesu dojde a my musíme přijít s účinnou nebo alespoň důstojnou strategií, abychom z toho nevyšli jako ňoumové, kteří se ani nepokusí obhájit, kteří se nechají podříznout jako beránci. Promiňte, pane Beránku, to mně jen tak slina na jazyk, aniž bych na něco narážel…“

„Domníváte se snad, že by mohlo dojít k nějaké komplikaci?“

„V žádném případě! V žádném případě nelze komplikaci vyloučit. Ono totiž nic nelze předvídat, u soudu není nic jednoznačné, leccos se může zašmodrchat. Je zbytečné plakat nad rozlitým mlékem, pane Beránku, ale ty boty, ty boty…“

„Ty boty co?“

„Ty boty neměly v tom lese být.“

„Měl jsem snad chodit po lese bos?“

„Bylo by to, z dnešního pohledu, mnohem, mnohem lepší.“

„Jenže v lese to píchá…“

„To je pravda, v lese se povalují všelijaké kameny s ostrými hranami a také bodláky tam rostou pichlavé, všelijaké jehly z jehličnatých stromů na zem opadávají. I ježka lze v lese zastihnout porostlého bodlinami. Velmi nebezpečné! Už jsem byl také v lese, s dětmi všemi pěti svými. Také na parohy lesní zvěři z hlavy opadané lze tam narazit.“

„Neznám nikoho, pane doktore, kdo by zašel do lesa bos.“

„Ono je riskantní vůbec do lesa vstoupit. Proč jste tam, člověče nešťastná, vůbec lezl? Kdo vás tam posílal? Já už bych podruhé do lesa nevstoupil, ani kdyby mě všech pět dětí na kolenou prosilo. Vždyť někdy se také strom ulomí, sám od sebe. A co pak? Staráte se, aby měly jen to nejlepší, kloudné vzdělání a taky něco na sebe, aby se jim ostatní děti neposmívaly, že chodí v hadrech od Vietnamce. Také mých pět dětí chce mít sluchátka na uši a chytrý telefon na dotyk, nemyslete si. A pak vám na ně v lese spadne strom! Měl jste si vzít sandály, do těch je líp vidět, do těch by vám jistojistě nikdo nic nestrkal.“

„Jistojistě?“ podivil se Dušánek.

„Máte pravdu, jisté to není. Kdo vám dneska něco zaručí…“

„Dovedete, pane doktore, odhadnout, kdy už to konečně…“

„Ach! To po mně, pane Beránku, chcete, abych věštil z letu ptáků. Nejdřív musí proběhnout soudní řízení v první instanci, pak se odvoláme k nejvyššímu soudu…“

„Odvoláme…“ přerušil ho Dušánek. „Proč?“

„Proti výši trestu přece!“

„Jakého trestu? Žádný trest nebude, vždyť jsem nevinný.“

„Obávám se, že by eventuálně mohlo…, že by ve vašem případě, když je ve hře ta revoluce, tak s největší pravděpodobnosti dojde k justičnímu omylu. I taková patálie se leckdy přihodí. A to se pak odvolat musíme. Přece byste se nenechal jen tak, aniž byste se…“ Doktor Bruder se pýřil, hlavu měl červenou celou, jak se zaplétal ve slovech, o nichž se domníval, že mohou Dušánka uchlácholit. Neřekne mu přece pravdu celou a natvrdo.

„Že vy mi, pane doktore, něco tajíte?“

„Jak bych vám mohl něco… Vždyť jste můj klient! Jenom vám říkám, že je zbytečné plakat nad rozlitým mlékem, ale ty boty, ty boty v lese… To nemělo být.“

„Tak dobře, pane obhájce, už nad tím rozlitým mlékem plakat přestaneme.“

„Nic rozumnějšího nás nemohlo napadnout. I přestože je každé rozlité kapky škoda. To byste si uvědomil teprve, kdybyste měl pět dětí. Předpokládám, že nemáte ani jedno.“

„Budu mít syna Josefa, až se narodí.“

„Buďte rád, že se ještě nenarodil, to byste měl teprve starostí!“

„Já si myslím, že některé starosti jsou radostné, kupříkladu starost o Josefa.“

„Jenže co si takový Jozífek počne, když osiří?“ prořekl se obhájce, ale Dušánek si toho nevšiml. „Snad by bylo dobré,“ pokračoval Matyáš Bruder, „kdybyste si řekl o duchovní útěchu. Pokud vím, působí v téhle věznici docela fešná kaplanka. Duchovní útěcha pomáhá nést těžký osud i nevěřícím nešťastníkům.“

„Kaplanka, říkáte? Krásná kaplanka?“ Dušánek uviděl před sebou zjevení, které tu bylo, když se vracel od rybníka. Ráchel! Jenže se dlouho nezdržela…

„Kdybyste potřeboval radu advokáta, jsem vám kdykoli k dispozici, vždyť jsem váš obhájce. Teď si důkladně prostuduji váš obsáhlý spis, uvidíme se u soudu. Hlavu vzhůru, pane Beránku! – Ovšem ty boty, ty boty nám to trošičku zkomplikovaly. Proč jste se, člověče nešťastná, přiznával! Nu což, nebudeme stále bědovat nad rozlitým mlékem.“

Jenže poslední výrok doktora dvojího práva Matyáše Brudera už Dušánek neslyšel. Jeho selektivní naslouchání se věnovalo zvukům, jaké vydává srdce zamilovaného.

Nebyl to špatný nápad. Proč by si Dušánek neřekl o rozhovor s duchovní osobou? S duchovní osobou o duchovních věcech. Zvláště je-li duchovní osobou krásná Ráchel, do níž se zamiloval. Někteří vězni polykají příbory, sypou si do očí prach, jiní vpravují do žil sliny, aby si poškodili zdraví a museli být ošetřeni, hospitalizováni, kříšeni k životu, aby jim nudný vězeňský čas líp utíkal. Dušánkovi se naskýtá příležitost využít vězeňského času mnohem příjemněji, s kaplankou. Nemohl uvěřit, ale uvěřil, že ta úžasná bytost, která se mihla kobkou nula nula šest a které říká Ráchel, je doopravdy Ráchel, Ráchel Pospíšilová, univerzální kaplanka v téhle věznici.

Chyba! Tato věznice už žádnou kaplanku neměla. Ráchel Pospí­šilová byla propuštěna, protože se zamilovala do Dušana Beránka. Zamilovala se do něj tak, že pozbyla zdravý rozum. Svou lásku nedokázala utajit, musela ji hned vytrubovat do světa. Kdyby jen do světa, vytroubila ji také řediteli věznice, svému protektorovi.

„Pane řediteli, já jsem se, tralala, zamilovala!“

„To je mi nadělení!“ spráskl ruce pan ředitel. A hned ho napadlo – nebyl to skromný člověk –, že se ta krásná kaplanka zamilovala do něj, protože je ředitelem celé věznice a přijal ji za kaplanku z protekce. Bez předepsané kvalifikace. A ona se do něj z vděčnosti, tralala, zamilovala. „Kdopak je ten šťastlivec, snad ne já?“

„Kdeže vy, vy šprýmaři, vždyť vy jste už stár a ženat!“ odpověděla neomaleně zaslepena láskou. „Je to Dušánek Beránek, ten úžasný vězeň z čísla nula nula šest, tralala.“

„Ten?“ vyrazil ze sebe popuzený ředitel. „Vždyť ten je… Toho přece… Víte, jaký ho za přípravu revoluce čeká trest!“

„Jenže já ho miluji a s tím se nedá nic dělat.“

„To je mi vás líto, drahá slečno, to se budeme muset rozloučit a vám nezbude než si hledat jiné zaměstnání, protože manžel – kdybyste si vzala obviněného Beránka, což je podle zákona možné – vás neuživí. Už k tomu nebude mít příležitost.“

„Copak se kaplanka v demokratické společnosti nesmí zamilovat?“

„Smí, co by nesměla. Ovšem vězeňská kaplanka do vězně se zamilovat nesmí. Jak by k tomu přišli ostatní vězni, do nichž jste se nezamilovala ani trošku? Kdo by jim zaručil stejnou duchovní péči a útěchu, jakou byste poskytovala obviněnému, do nějž jste, tralala, zamilovaná?“

Pan ředitel říkal tato slova nerad, raději by si Ráchel ve věznici ponechal a díval se na ni, jak je pěkná, a doufal, že třeba někdy, i přesto že je stár a ženat… Jenže povinnost je povinnost a pravidla musí dodržovat i pan ředitel. Především se však obával, že by to na ministerstvu spravedlnosti nelibě nesli a jeho reputace by mohla utrpět újmu. „Pro jistotu se vás ještě jednou zeptám: Trváte na své zamilovanosti do obviněného Beránka Dušana, slečno kaplanko?“

„Trvám, pane řediteli. Jakože je Bůh nade mnou.“

„V tom případě vás musím požádat o služební průkaz. Jste propuštěna pro ztrátu důvěry. A naše věznice je opět bez duchovního správce. Škoda, slečno Pospíšilová. Ale snad to naši milí zločinci nějakou dobu vydrží bez kaplanky, než najdeme jinou nebo jiného.“

„Než odejdu, nemohla bych ho ještě aspoň na chvilku…“

„Nemohla, slečno Pospíšilová, ani na chvilku!“

Teprve když si v kanceláři balila svých pět švestek, začalo Ráchel docházet, jakou katastrofu spáchala. Vždyť jako kaplanka a milenka v utajení mohla Dušánka v kobce nula nula šest navštěvovat každou chvilku a přiměřenou dobu s ním pokaždé setrvat. S takovou už ho nikdy nespatří. Leda… Ledaže by se poprava konala na veřejnosti a jí se poštěstilo sehnat vstupenku, nejlépe do první řady. Ráchel odešla z věznice rozhodnuta stát se občanskou aktivistkou a bojovat za zrušení trestu smrti. Vždyť je to hanba zabíjet lidi z moci úřední, byť by spáchali cokoli hanebného, a z peněz od daňových poplatníků platit zaměstnance, který seká lidem hlavy. V jedna­dvacátém století!

Ale nejdřív udělá Ráchel všechno pro to, aby Dušánka z kriminálu dostala. Boj za zrušení trestu smrti nebude jednoduchá záležitost, a než jej vítězně vybojuje, může být Dušánek stokrát bez hlavy. Rozběhla se za majorem Vrzgalou, úspěšným vyšetřovatelem Bezpečnostní služby státu, jemuž se Dušánek přiznal. Potřebovala zjistit, jestli by se s takovým přiznáním nedalo ještě něco udělat. Bez přiznání a bez důkazů se nemůže trestat.

Major Vrzgala, když skončil s vyšetřováním nového případu, nakoukl domů a zjistil, že mu tam opět pšenka nekvete. Než stačil zase zmizet, vrazila mu paní Vrzgalová vodítko, na jehož konci se usmíval pejsánek Punťa. Jako vždycky. Zamířili tedy jako vždycky do hospody U Kata, pár kroků od justičního paláce, v němž si nalezlo své místečko vše, co spadá pod spravedlnost a přidružené obory: zemský soud a prokuratura, věznice i vyšetřovatelé věcí kriminálních, hospodářských, mravních, dopravních, státních a dalších všelijakých zločinů společnosti nebezpečných; také advokáti měli poblíž svoje nory. V hospodě U Kata byla spravedlnost mezi svými. Do půlnoci bylo zbytečné hledat Vrzgalu a Punťu doma u manželky s dcerou. Do půlnoci major venčil psa v hospodě pod stolem a pil plzeň ve společnosti pana Dostálka, jemuž se přezdívalo Mydlář.

Pan Dostálek vysedával u Kata od otevření do zavření lokálu, protože měl fůru času. Měl nepravidelnou pracovní dobu a téměř nikdy nikam nemusel, a když musel, však oni si ho, když bylo zapotřebí jeho pevné ruky, u Kata našli. To byla událost, když se objevil v černém obleku a bílé košili, s černou vázankou, černé nitěné rukavičky na rukou a na hlavě staromódní cylindr. Byl to jeho pracovní oděv, takové montérky. Jestli jednou za dva měsíce, tak to bylo moc. Do práce si z hospody jen tak odskočil, za hodinku, za dvě byl zase zpátky.

„Máš ty ale, Dostálku, prima kšeft! Ani nevíš, jak ti ho závidím,“ záviděl major Vrzgala, když se tu objevil s Punťou po šichtě, celý uvyslýchaný. Za celý den vyslýchání neměl čas odskočit si z vyšetřovny do kantýny aspoň na dršťkovku, na něco teplého do žaludku. Vrzgala v pracovní době ke Katovi nemohl, náčelník by to nelibě nesl. O udělení odznaku „Vzorný vyšetřovatel BSS“ by si Vrzgala mohl nechat jenom zdát.

„To víš, Vrzgalo,“ zachechtal se Dostálek, „mně stačí jenom uvázat uzlík, a vyděláno. Na úklid mám čtyři pacholíky.“

„Někdo má holt kliku v životě.“

„Sviňský štěstí musíš mět,“ souhlasil pan Dostálek ztěžklým jazykem, za chvilku už nebude k použití. Bradu si podepře žilnatými pěstmi, sklopí víčka a pít bude ze spaní. Vždyť už tu zasedá od božího rána.

Vzhledem k tomu, že Ráchel Pospíšilová byla nějakou dobu součástí justičního soukolí, věděla, kde major Vrzgala venčívá Punťu. A skutečně, našla je u Kata s panem Dostálkem v družném mlčení. Pan Dostálek toho nikdy moc nenamluvil a Vrzgala se vymluvil při celodenním vyslýchání.

„Směla bych si přisednout?“ špitla Ráchel nesměle. – Taková otázka od takové krasavice! Major otřel volnou židli rukávem a hluboce se uklonil.

„Ptěšení nmestraně,“ řekl pan Dostálek vcelku srozumitelně.

Také Ráchel si objednala pivo, co jiného u Kata.

„Tož tak,“ řekl major Vrzgala. „Tož jak?“

„Tož tak,“ odpověděla Ráchel. „To víte, do žní daleko. Jen aby moc nepršelo.“

„Někdy by aj mohlo. Ne že ne.“

„Někdy určitě, ale že by teď, co já vím…“ dodala Ráchel věcně.

„Kuči kuči kuč,“ řekl pan Dostálek, přikrčil se k půllitru a trochu z něj usrkl. Také major Vrzgala a Ráchel Pospíšilová se napili. Pivo rozvazuje jazyky, a hle, i tato plzeň jazyky rozvázala.

„Že vy znáte Dušana Beránka, pane majore?“ Ráchel drcla svým pivem do piva majorova.

„Kde že bych znal nějakého Beránka. Copak já přijdu do styku s lidmi? Vždyť jsou to lautr zločinci. Kdo by si pamatoval, jak se jmenují.“

„Takový krásný zločinec, k zulíbání…“

„Šššš-švarné dě-děvče,“ řekl pan Dostálek a usnul s hlavou rukama podepřenou.

„Pořád mně tam vodí nějaké lidi v klepetech, někteří ani nevědí, kvůli čemu tam jsou. Až teprve když je oblíknou do tepláků, něco málo jim dojde. To abych z nich tahal přiznání heverem. Stejně se nakonec každý přizná. Já už vím, jak na ně, já už mám svoje metody. Já bych vám, slečno, mohl povídat celé dny, celou zimu bych mohl. My u BSS na čas nehledíme…“

„Jejej, to je pěkný pejsek,“ objevila Ráchel pod stolem majorův doprovod, „snad není váš?“

„Není. Je to Punťa mojí staré. Já mám dobrmana.“

„Dobrmana?“

„Dobrmana. Ještě ho nemám, ale kdybych já měl psa, měl bych dobrmana. Ale copak můžu? Vždyť by jí sežral Punťu po obědě. Vždyť by mně ho ty moje ženské zkazily. Vždyť by se s mým dobrmanem mazlily jak s tímhle Punťou. Beránek, říkáte?“

„Beránek Dušánek,“ vydechla bývalá kaplanka.

„Neznám. A neměla byste, slečno, pro mne cigaretku? Aspoň jednu… Ráno jsem přestal kouřit, jenže když mi tu kdekdo hulí pod nos, copak se to dá vydržet? Mám akorát na tři piva…“

„Ráda vám pro ně skočím,“ vyskočila Ráchel od stolu k automatu s cigaretami, odhodlaná nacpat do Vrzgaly všechny cigarety světa, jen aby z něj vymámila něco o Dušánkovi.

„Myslíte, že mě to táhne domů?“ rozprávěl Vrzgala se zapálenou cigaretou rozvláčně. „Že bych se nejraději zvedl, hvízdl na Punťu a chvátal do tepla domova? Za manželkou? Za dcerou? Ee! Vždyť doma už to znám, hodiny jdou, rádio hraje… Ale ten bordel! Slečno, ten příšerný bordel, myslíte, že někdo uklidí? Vždyť já tam nemám ani kam aktovku položit.“

„To je mi vás líto, pane majore.“

„A v práci? Ani se neptejte. Všude samý zločinec, civí na vás a zatlouká. Vloni jsem už málem dostat odznak ‚Vzorný vyšetřovatel BSS‘. Leda bzum. Vyžral mi ho Vyhlídal. Mám přitom o půl bodu vyšší vyšetřovatelitu než ten hajzl. A víte proč? Protože Vyhlídal chodil venčit náčelníkovi psa. Dobrmana. Ptáte se, slečno, proč chodil? Protože už nechodí! A proč ten Vyhlídal nechodí venčit náčelníkovi dobrmana?“

„Nazdar!“ zvolal pan Dostálek ze spaní a ze spaní se napil piva.

„Protože mu chcípl, náčelníkovi. Dobrman. A proto já už letos konečně ten odznak dostanu. Pět stovek navíc, o kterých nemá stará ani páru. Měsíčně!“

„Dušánek Beránek,“ připomněla Ráchel. „Takový tuze pěkný, s botama.“

„Ach ten! To je stará vesta, přiznal se hned napoprvé, s tím nebyla žádná práce. Jenom jsem ty boty vytáhl, už se pochcal. Pardon, pomočil. A už bylo přiznání na stole. Takový nešťastník nešťastný…“

„Žbluňk!“ řekl pan Dostálek ze spaní.

„Copak se s tím už nedá…“

„Co jako by se s tím jako mělo?“

„Jestli ho, pane majore, nemůžete zachránit! Já bych vám… Já bych vás… Já bych všecko, co byste si…“

„Všecko? Opravdu všecko?“

„Opravdu,“ vydechla Ráchel. „Pro Dušánka všecko.“

„Pozdě,“ povzdechl si major Vrzgala. „Už to má prokurátor. Noční prokurátor Voda.“

„Zdar! Zdar! Nazdár!“ zvolal pan Dostálek ze spaní.

Vodova prokuratura není daleko od hospody U Kata a Ráchel si nemusela dělat starosti s časem. Pro návštěvu nočního prokurátora je chvíle před půlnocí chvílí nejvhodnější. Vyběhla z hospody U Kata a zaběhla k Vodovi. Byl ve své prokurátorně i se zapisovatelkou Lucií, dívkou s patrnými ňadry a pověstí Kerbera. Zvláště jde-li o návštěvu pohledné ženy. Lucie se domnívá, že je majitelkou prokurátora Vody a žádná jiná nemá právo na něj ani pohlédnout. Protože zná svého pappenheimského a nechce o něj přijít. Sedává u stolku s telefonem a kompjútrem v předpokoji a studuje erotické informace, aby nezaostávala za světovými trendy a mohla poskytovat šéfovi novinky. Aby mu nezevšedněla.

Také tuto noc prodlévala Lucie na erotických stránkách zcela soustředěna, dělala si poznámky do notýsku. Za pět minut dvanáct zazvonil zvonek u dveří. Přesvědčena o tom, že je to poslíček s objednanou pizzou, zabzučela, aniž se zeptala, co za vlka číhá za dveřmi. Za dveřmi stála Ráchel. Krásná Miss Universum, dosud nezvolená.

„Co chcete?“ vyrazila ze sebe Lucie, povstala od kompjútru a chystala se vyhnat kaplanku z prokuratury.

„Dobrý večer. Ráda bych s panem prokurátorem, jenom takovou záležitost… Kdybyste mě mohla… Ráchel Pospíšilová.“

„Ven!“ zařvala Lucie a ukázala na dveře. Dveře se otevřely a v nich stál hromotluk s plochou krabicí, na hlavě bílou plátěnou čepici s červenými pruhy. „Ven!“ zopakovala své zvolání Lucie. Hromotluk se polekal, upustil krabici a utekl. Snad měl s prokuraturou neblahé zkušenosti z dřívějška.

„Ale já bych opravdu s panem doktorem potřebovala… Je to nutné, vždyť jde o život!“ nenechala se kaplanka jen tak zastrašit pouhou zapisovatelkou. Vždyť ji sem přivedlo poslání z nejušlechtilejších.

„Tady je, slečno, prokuratura,“ řekla Lucie důrazně. Už pochopila, že to nebude jednoduché. Psychicky se připravila na tvrdý a nelítostný boj. Nedošlo jí však, že to nebude jenom válka nervů, nýbrž skutečná, krvavá bitka.

„Proto jsem, slečno, tady. Chci totiž mluvit s panem prokurátorem Vodou.“

„Vy si, dámo, myslíte, že sem může vlízt kdejaká fuchtle z ulice za pět minut dvanáct, a pan prokurátor se posere štěstím? Nebo co? Pan prokurátor nemá čas, pan prokurátor momentálně prokurátoruje, a ty, ženská drzá, vypadni, než na tebe zavolám ochranku!“

Jenže s tou ochrankou Lucie blafovala. Kdyby zavolala ochranku, a nebyl by to žádný problém, byli by tu cobydup a hned by začali ochraňovat pana prokurátora, a ten by pak musel vyplňovat protokol o použití ochranky a zdůvodňovat v něm proč a nač a proti komu, jaký stupeň ohrožení… To by asi nešlo. Nehledě k tomu, že by si pan prokurátor všiml nebezpečně sličné návštěvnice a mohl by Lucii poslat domů.

„Jen si zavolejte ochranku, máte-li k tomu důvod,“ souhlasila Ráchel.

Lucii nedošlo, že před ní stojí člověk s posláním. Člověka s takovým posláním nelze jen tak vyhodit. Vrhla se na kaplanku, začala do ní bušit pěstmi, snažila se ji vytlačit ze dveří:

„Ty můro jedna nešukaná, já tě z těch dveří vyštuchám!“

Jenže tady narazila kosa na kámen. Ráchel totiž ovládala několik hmatů a chvatů, které ji ve věznici naučili v kurzu sebeobrany, kdyby jí některý agresivní vězeň hodlal bránit v šíření duchovna hrubou silou nebo kdyby s ní hodlal provádět něco nemravného proti její vůli. Někteří vězňové mohou být prudší povahy. Jak je vidno, také zapisovatelky nočních prokurátorů nejdou někdy pro ránu daleko. Jedním švihem uložila Ráchel zuřivou Lucii na koberec uprostřed předpokoje. Za svůj výkon sklidila nečekaný potlesk prokurátora Vody. Stál ve dveřích své pracovny a pobaveně přihlížel dívčí válce.

„Děkuji vám, Lucie. Pro dnešek máte volno, můžete jít domů. Uvidíme se zase zítra večer. Dobrou noc.“

Porážka nemohla být drtivější.

„Copak jste mi, dušinko, přinesla?“ zazubil se prokurátor na Miss Universum radostně. „Takovou pěknou noční návštěvu jsme tu ještě neměli. A jaká je šikovná! Musíte omluvit moji zapisovatelku Lucii. To víte, prokuratura není žádný med, dívka je poněkud přepracovaná. Však jsem ji poslal domů, aby si odpočinula. – Dáte si kávičku?“

„Ráda, děkuji.“ Ráchel zbytečně neokolkovala a při silné, přeslazené kávě nalité z ocelové termosky pověděla prokurátorovi, proč sem přišla.

Prokurátor jí pozorně naslouchal, kreslil si přitom cosi do školní písanky, hlavou pokyvoval, lžičkou v hrnku cinkal, někdy se ušklíbl, jindy pousmál, většinou zůstával vážný. Velmi vážný.

„… jestli by se s tím ještě nedalo něco udělat,“ ukončila trochu zmatené povídání a s nadějí vzhlédla k prokurátoru Vodovi.

„Dušinko nešťastná,“ zabědoval Voda. „Takové pěkné děvčátko, a ono je tolik smutné. Vždyť pro jedno kvítí slunce nesvítí. Za jednoho Beránka budou ještě stáda Beranů, nesmíte si to tak brát. Život máte před sebou…“

„Ale já jsem si k vám, pane doktore, nepřišla pro útěchu, jenom jsem se chtěla dozvědět, jestli se s tím dá ještě něco dělat. Vyšetřovatel Vrzgala mi řekl, že to leží u vás.“

„Vrzgala? Major Vrzgala! Ani mně ho, dušinko, nepřipomínejte, toho babrala Vrzgalu! Zmastil, co se dalo. Víte, jaká to byla fuška uštrikovat z jeho vyslýchání obžalobu? Kdyby se ten váš Beránek nebyl přiznal, už dávno jste ho měla doma. Za tu fušeřinu bych z majora udělal podpraporčíka a poslal ho kopat kanály. Vždyť kromě přiznání – a kdoví jak to z něj vymlátil – na toho vašeho Beránka nic nemáme.“

„Tak to ho pustíte, že? Kdy mi ho pustíte? Už?“ nemohla uvěřit Ráchel.

„Prrr, ne tak zhurta! To já, dušinko, nemohu. Jak bych mohl propustit člověka, který připravoval revoluci a dopustil se vlastizrady?“

„Ale vždyť jste před chvilkou říkal, že kdyby…“

„Kdyby chyby. Jenže on se, vážená slečno, přiznal. Co já teď s tím. A pak, ještě jsou tu boty, ty nešťastné boty, předmět doličný. Obžalobu mám už napsanou. Tolik práce, tolik práce, přece to nezahodím…“

„Ale vždyť mu hrozí trest smrti! Vždyť mi ho zabijou!“

„Popraví, slečno, nezabijí, popraví,“ připustil Voda. „Jenže to si měl rozmyslet dřív, než se vypravil do lesa. Kdo mu kázal, aby tam chodil! Kdyby neplatí, já vím, ale kdyby zůstal doma u maminky, mohl být doma u maminky. Tak se věci mají, dušinko, a vy teď marně slzy roníte. Slzy už tomu Beránkovi nepomůžou.“

„Udělám všechno, pane prokurátore, abych…“

„Všechno? Opravdu všechno?“

„Ano, opravdu všechno.“

„Ještě včera, krásná slečno, kdybyste přišla, mohl jsem tu obžalobu roztrhat na kusy a celý spis hodit babralovi Vrzgalovi na hlavu, aby… Mohl jsem obžalobu napsat jinak, i když se ten nešťastník nešťastná přiznal… Pozdě, slečno Pospíšilová. Žaloba už byla doručena zemskému soudu a také panu obžalovanému Beránkovi. My dva jsme se, dušinko, potkali příliš pozdě.“
