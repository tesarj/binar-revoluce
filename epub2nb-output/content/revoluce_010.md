---
title: ''
contentType: prose
---

III

  

Když nemáš co, tak nekuř! – Takovou pitomost může říct kuřákovi jenom nekuřák bez představivosti, nebo kuřák, který nikdy nebyl bez kuřiva. Dušan Beránek vysedává celé dny na dřevěné stoličce bez opěradla a nekouří. Celé dny a noci oko nezamhouřil. Od chvíle, kdy mu poslední cigaretu vyhulil major Vrzgala a Béďa velitel ho vrátil zpátky do kobky tři sta dvanáct, sedí opřený o zeď a nekouří. Nekouřící kuřák je na tom zle, protože nemá co kouřit. Možná kdyby se sám svobodně rozhodl, že kouřit nebude, tak zle by mu snad nebylo, jenže Dušánek se k ničemu takovému nerozhodl. Kdyby si něco takového vzal do hlavy, musel by mít dost cigaret, které by z vlastního rozhodnutí odložil a nechal odložené tak dlouho, až by na troud vyschly, až by se na krabičce usadila vrstva prachu, a pak by je vyhodil do smetí. Kéž by tu měl aspoň takovéto, napadrť vyprahlé cigarety! Jednu by pomaloučku polehoučku vylákal z krabičky, naslinil by ji, aby nevzplála plamenem, dal by si ji mezi rty, zapálil… A kouřil! Plíce by si naplnil až do dna sklípků, chvíli by tam ten oblak držel, oblak dýmu tabákového, a pak by ho pozvolna vypouštěl do prostoru. Kobka by zkrásněla, po zdech by vykvetlo devatero lučních květů, ze smaltované jámy v rohu by to zavonělo myrhou, rozkoš by prostoupila všechny buňky Dušánkova těla, rozhrnula by se opona a symfonický orchestr, posílený smíšeným sborem moravských učitelů a učitelek, by spustil kantátu _Nicotianu._ – „Sláva! Sláva! Sláva!“ zapěli by pěvci a pěvkyně s nasazením všech hlasů a všech nástrojů. Rozezněly by se zvony: „Bim bam, bim bam, bim bam…“ – To by bylo!

Nehty měl Dušánek do krvava okousané, dál okusovat nebylo co. Kuřák, který nemá co kouřit, nemůže dělat nic jiného nežli nekouřit. Na nic jiného nemá myšlenky. V pozdním odpoledni se odklopila klapka na špehýrce, v zámku zarachotil klíč a ve dveřích stanul Béďa velitel s nožem v ruce. Byl to kuchyňský nůž s širokou čepelí, takovým se dobře krájí cibule nadrobno. Jenže na krájení cibule to nevypadalo. Béďa ukázal nožem na stůl a řekl:

„Stůl!“

„Ano,“ souhlasil Dušánek a díval se na nůž v Béďově ruce. Má si snad lehnout na stůl a nechat se nakrájet? Nebo co? Stůl… Vždyť je to stoleček na rachitických nožkách, shora umakart. Kdyby si na něj lehl člověk, nožky se rozjedou, deska povolí a člověk je rázem na podlaze.

„Vemte ten stůl, obviněný, a vyneste ten stůl, obviněný, na chodbu, obviněný!“ zavelel Béďa velitel srozumitelněji. „Máte balík, obviněný.“

A je to venku. Balík ležel vedle dveří do kobky tři sta dvanáct, byl převázaný provázkem, Dušánek ho směl zvednout a položit na ten stůl, stoleček. Béďa velitel šmik šmik přeřízl provázek, roztrhl balicí papír a obnažil kartonové víko. S rozvahou a zručností provedl sagitální řez. Ano, byl to balík ohlášený maminčiným dopisem. Vyvalily se z něj poklady: cigarety – tři kartony cigaret!, sirky, dvě čabajské klobásy, šest tabulek čokolády a jeden jablkový štrúdl maminkou upečený, takový peče jenom maminka, a povidla v papírovém voskovaném kelímku, gumoví medvídci Haribo, zubní pasta s kartáčkem, pleťový krém a tři pomeranče, balíček papírových ubrousků a kulatá krabička s párátky. S takovýmto vybavením se bude sedět lépe, než se dosud sedělo. Pitva ještě nebyla u konce. Béďa rozbalil kartony s cigaretami, náhodnou krabičku otevřel a prozkoumal její obsah. Ano, byly to cigarety plné tabáku. Pak přeřízl obě klobásy, také pomeranče rozkrájel napůl, neskrývají-li něco nedovoleného, rozlámal tabulky čokolády, otevřel povidla a vrazil do nich nůž, prohmatal zubní pastu, prověřil medvídky, sirky i pleťový krém. Párátka strčil do kapsy a zapnul je tam zlatým knoflíkem.

„Párátka, obviněný, se obviněným a obžalovaným zabavujou!“

„Čím se mám šťárat v zubech, když nemám párátko?“

„Nehtama, obviněný, kdybyste si je nekousal. Párátka jsou z důvodů poranění a sebepoškozování zakázaný. Až budete, obviněný, odsouzený, můžete se šťárat do aleluja.“

Štrúdl si Béďa velitel nechal na konec. Chvíli váhal s nožem v ruce, než zakrojil. My už tušíme, co se přihodí… Ano. Byl tam plátek pilky na železo zapečený ve štrúdlu. Béďa se podíval na Dušánka vyčítavým pohledem.

„Obviněný, napište paní matince, že peče tuze pěkné štrúdly. A k tomu připište, že také my, příslušníci vězeňské stráže, se díváme rádi na filmy z vězeňského prostředí. Ten fígl s pilníkem ve štrúdlu je starý jako lidstvo samo.“

„Ale vždyť to není pilník, pane velitel, vždyť je to pilka na železo.“

„Zabavuje se! I se štrúdlem,“ rozhodl s velitelskou rozhodností velitel.

„Nemohl bych si nechat, pane velitel, aspoň tu pilku? Na památku… Na maminku…“

„Na maminku?“

„Ano, na maminku. Na památku.“

„Tak dobře, obviněný, tak si tu pilku nechte na památku na maminku, ale musíte mi slíbit, že tím nebudete nic pilovat.“

„Ani mříže?“

„Nic, obviněný, znamená nic. A to znamená, obviněný, že ani mříže.“

„Když jinak nedáte… Slibuju, že nic, ani mříže nebudu tou pilkou pilovat.“

Pilku si mohl Dušánek nechat i s ostatním obsahem balíku, jenom štrúdl a párátka si odnesl Béďa velitel do velitelny k zevrubnější prohlídce.

Moje drahá maminko,

nejprve srdečný pozdrav z vězení. Je tu teplo a také jídla je dost. Pan Béďa velitel Ti vzkazuje, že pečeš pěkné štrúdly. Balík došel v pořádku, moc Ti za něj děkuji, hlavně za cigarety a za sirky. Jenom ta párátka mi nedali, protože jsou zakázána, aby nedocházelo ke zranění těmi párátky, třeba by si někdo mohl vypíchnout oko, nebo někomu jinému. Až ve výkonu trestu jsou párátka povolena, tam už na tom tolik nezáleží. Pan Béďa velitel Ti vzkazuje, že viděl v televizi, jak poslali vězňovi do vězení pilník zapečený ve štrúdlu. Prý mně nemáš posílat žádné pilníky ve štrúdlu, to se taky nesmí. Ostatně k čemu by mi byl ve vězení pilník? Tu pilku na železo, cos mi ve štrúdlu poslala, mi chtěl nejdřív sebrat, ale když jsem slíbil, že s ní nebudu nic řezat, protože je to zakázané, tak jsem si ji směl nechat. Abych měl na Tebe památku. – Nezlob se na mne, že mě zavřeli, než jsem stačil vyklepat ten velký koberec mauri z obýváku, ale já za to fakt nemůžu, neudělal jsem to schválně. Kdo by mohl jen tušit, že na mě budou číhat v lese. Ten můj mobil, milá maminko, už bude jistě nabitý, tak ho, prosím, vyndej ze zásuvky. Ale neposílej mi ho do vězení, není dovoleno mít ve vězení telefon a telefonovat po vězení ani z vězení. Cosi by se tím narušilo. Jsou tady přísní, ale spravedliví. Na pana Šustka nespoléhej, není na něj spolehnutí, když se napije, tak se opije, a co s ním. Jen aby tě nenapadlo klepat ten velký koberec z obývacího pokoje sama! Až se vrátím z vězení, já ho vyklepu třeba dvakrát nebo třikrát po sobě, aby byl vyklepaný.

_Mnoho pozdravů a přání všeho dobrého  
Ti posílá Tvůj syn  
Dušan_

  

Odpoledne se do kobky tři sta dvanáct dostavil Pštros. Byl to ten Pštros vyrytý na hliníkovém ešusu ostrým, pravděpodobně ocelovým předmětem. Dohola ostříhaný, tlustý Pštros. Že je to Pštros, bylo patrno na první pohled, protože to měl napsáno na čele: „PŠTROS“. Vytetováno dvoubarevně, modrou a červenou. Položil na podlahu deku v uzel svázanou, naplněnou osobními věcmi. Měl na sobě hnědé tepláky a pantofle bez pat; stejně jako Dušánek.

„Já jsem nějakej Pštros a sedím po štrnástý.“

„Těší mě. Dušan Beránek, mistr zvuku.“

„Nejseš nějakej ujetej, křapíku?“

„Myslím že ani ne,“ nebyl si jistý Dušánek. „To bych přece, kdybych byl ujetej, nemohl pracovat ve veřejnoprávním rozhlase.“

„V rozhlase jsou přece všeci ujetý. Jináč by nemohli furt kecat takový píčoviny celej den.“

„Někdy taky hrajeme Janáčka _Sinfoniettu_ nebo _Svěcení jara_ od Stravinského, a to nejsou, pane Pštros, žádné píčoviny.“

„Tě prdel!“ povzdechl si Pštros, popadl půlku čabajky z Dušánkova balíku a pustil se do ní. Bez chleba. Do té větší půlky. Druhou rozlomil, větší část si schoval pod bundu a menší podal Dušánkovi: „Na! A žer, dokáď je.“

Dušánek si příděl vzal a raději ho snědl hned, a dobře udělal. Co sníme, to nám nikdo nevezme. Hodlal se se spolubydlícím, který žádný balík nedostal, o svůj balík rozdělit, půl na půl, spravedlivě. Ale copak nějaká spravedlnost existuje? A proč by také měla… Tohle mu říkal u výslechu major Vrzgala a zřejmě to bude pravda. Pštros je o hlavu větší a dvakrát hřmotnější nežli Dušánek, má tedy větší spotřebu a dokáže se o sebe postarat. A Dušánek už tu není sám.

Pštros jedl Dušánkovy klobásy a zároveň kouřil Dušánkovy cigarety, přikusoval k tomu Dušánkovu čokoládu a překrojené pomeranče, aby se nezkazily, i s kůrou, škoda by jí bylo. Tímto způsobem zavedl v kobce tři sta dvanáct reálný komunismus. Když bylo všechno snědeno, posadil se Pštros na podlahu, opřel se o slamníky na sebe naskládané, zapálil si další cigaretu a vychutnával kouř korunující blažené nasycení.

„Za co?“ zeptal se Dušánka.

„Co za co? Za co jsem tady, ve vězení?“ pochopil bystře Pštrosovu otázku.

„Ty seš chytrej jako liška.“

„Nevím za co. Myslím, že za boty. Pan major Vrzgala je měl pod stolem, moje pohorky, pak je dal na stůl a pak je zamkl do plechové skříně.“

„Předmět doličnej,“ vysvětlil zkušený kriminálník holubovi nedoopeřenému.

„K čemu jsou mu moje boty…“

„Nikdy nevíš, co na tebe ty kurvy ušijou nebo co ti strčí do bot.“

„Cosi v nich bylo, to je pravda, jakési žluté papíry…“

„A je to tady. Už v tom lítáš, už ti nepomůže ani svěcená. Jediná cesta: zatloukat, zatloukat, zatloukat.“

„Přece nezatluču vlastní boty!“

„Co! Vlastní matku musíš zatlouct, zatlouct, zatlouct. Jináč seš v prdeli.“

To se Dušánkovi nelíbilo. Když se začalo mluvit o vlastní matce, toto pole by raději vyklidil. Maminka je maminka, je to oblast intimní, nerad by ji rozebíral ve vězení s vězněm.

„A za co vy jste tady, pane Pštros?“

„Nikdy se neptej, kemo, starýho kriminálníka, za co sedí. To by sis taky moh vykoledovat pěknej proplesk. Ale tobě to řeknu. Vždyť jsme v kamenu a v kamenu jsme si všeci rovní, v kamenu se nikdo nemusí stydět za to, kvůli čemu tady je. Tady máme svobodu slova. Tak já ti to řeknu: Nevinnej. Justiční omyl, křapíku. Zasedli si na mě kšilťáci. Nemají rádi Pštrosy, rasisti zkurvený. Já tomu říkám urychlená soulož, a prej znásilnění. To tak, zrovna já budu znásilňovat nějakou ženskou! Ženský to chtěj, každá to chce, a která to nechce, není ženská. A přitom dělají, že nechcou. Na čele to má napsaný, že chce. Ale taky chce, abys ji přemlouval, hučel do ní celý dny, tahal se s ní do kina a na box, a kytky! Kytky by chtěly ze všeho nejvíc. Kytky! Vždyť kytky jsou na hovno. Dáš za to fůru love, a pak to zvadne. Když všecky tydlecty serepetičky vynecháš, máš to hned a mohla by bejt leda ráda. Tak co si ta kráva stěžuje. Urychlená soulož není žádný znásilnění.“

„Kvůli tomu vás, pane Pštros, zavřeli?“

„Říkám nevinnej, justiční omyl, kemo. A neříkej mi pane Pštros, klidně mi můžeš tykat. V kameňu je demokracie, tady jsme si všeci rovný. No, oni mně ještě cosi našili, ty kurvy, aby je smrt pojebala! K tomu všemu ona mně ještě naletí na kudlu. Zrovna jsem se chystal krájet cibuli, takhle jsem ji měl v ruce už oloupanou, v levý, v pravý kudlu, takhle přesně jsem ji držel, a ta fúrie přilítne, cože krájím její cibuli v její kuchyni jejím nožem. Pravda, byla to její cibule, ale přece nebudu kvůli blbý cibuli dělat kravál na celej barák, aby mě pak načapali v její kuchyni, jak tam krájím jejím nožem její cibuli! Vždyť by mě zavřeli. Jak tak byla šíleně nasraná, protože nesnášela, když jí někdo leze do kuchyně krájet cibuli, nedívala se napravo nalevo, skočila po mně a napíchla se na ten svůj nůž, a jako na sviňu rovnou do srdce, na pravou komoru. Co pak můžeš dělat…“

„To je mi vás líto,“ řekl Dušánek. Nevěděl, co si má s Pštrosem počít, kam ho zařadit. Ve vězení byl poprvé a Pštros byl první trestanec, se kterým se setkal. Takový bezprostřední člověk bez zábran. A k tomu ještě labužník. Ale nesnědl Dušánkův balík celý, cosi mu nechal, zubní pasty se ani nedotkl, jen u pleťového krému, když si prohlížel Dušánkovy poklady, se pozastavil a spokojeně zamnul rukama.

A pak našel maminčinu památeční pilku na železo. Ležela si jen tak volně ve vězeňské kobce na poličce vedle pasty na zuby. Pštros nemohl uvěřit vlastním očím. Úplně nový plátek pilky na železo. Povinností každého vězně je pokusit se o útěk, byť by to byl pokus sebezoufalejší, bez špetičky naděje na úspěch. I kdyby se vězni dařilo ve vězení dobře, líp než na svobodě, i kdyby měl přebytek jídla, teplo, veškeré zaopatření a slušné zacházení, i kdyby jej venku čekal mráz, hladomor, bezdomovectví a úděl štvance, kterého mohou bez výstrahy zastřelit, kterému nezbývá než přespávat v krmelcích, krást lojové koule sýkorkám a nosy sněhulákům, aby nezahynul hladem, oblékat se u Armády spásy, o útěk se vězeň musí pokusit. Pokud se nepokusí, je to ubohý, politováníhodný kriminálník, jehož mizerný, okrajový osud nestojí za zmínku. A což teprve, má-li v kobce na stříbrném podnose naservírovanou pilku na železo!

„Kde to máš načatý?“ zeptal se Pštros, když plátek objevil. Plácal si s ním o dlaň všecek nedočkavý.

„To je moje pilka!“ skočil po něm Dušánek, ale Pštros ucukl. „Poslala mi ji maminka zapečenou ve štrúdlu.“

„Zapečenou ve štrúdlu? Vidíš, něco takovýho by mě nenapadlo. To je dost dobrej nápad, to si musím zapamatovat.“

„Je to vzpomínka na maminku, tu ti dát nemůžu.“

„Tak honem, kde to máš?“

„Co kde mám? Vy ji máte v ruce,“ nechápal Dušánek, zatímco Pštros přistavil stoličku k oknu a s pilkou v ruce bedlivě prohlížel mříže.

„Furt nemůžu najít, kdes to načal.“

„Nenačal… Slíbil jsem panu Béďovi veliteli, že nic pilovat nebudu, jinak by mi ji sebral. Tu pilku. A hlavně nesmím řezat mříže, to by se na mne rozzlobil.“

„Vole! Béďovi můžeš slíbit všecko. On je bachař a ty seš mukl, jasný!“

„Jenže já jsem Dušan Beránek, mistr zvuku. Já když něco slíbím, tak to splním. Vždyť pan Béďa velitel mně mohl tu pilku nedat, ale protože je to památka na maminku, tak mi ji nezabavil. A protože jsem mu slíbil, že nic pilovat nebudu, ani mříže, tak mi ji nechal jako památku. A protože jsem to slíbil, tak pilovat nebudu.“

„Tak to mám všecko odedřít sám? Já pilovat budu, já jsem nikomu nic nesliboval, a i kdybych slíbil, tak bych se na takovej slib nějakýmu posranýmu Béďovi mohl pěkně vysrat. Běda, jestli něco kecneš! Hlavu ti upiluju tou tvou památeční pilkou na železo a vrazím ti ji do krku. Nemysli, že by to nebolelo.“

„Já jsem přece nikomu neslíbil, že něco vykecám, já jsem slíbil, že nebudu pilovat.“

„Ale prchat se mnou z kriminálu, to jo, že jo! To by se ti hodilo.“

„To by se mi hodilo, jenomže kam?“

„To máš jedno. Ven.“

„Tak jo.“

Okno cely tři sta dvanáct bylo ve třetím patře a vedlo do obdélníkového dvora uprostřed věznice, ze všech čtyřech stran tam ústila okna kobek, dvůr byl rozdělený čtyřmetrovými zdmi na vycházkové dvorečky hlídané z výšky strážnými se samopaly, v noci tam běhali hafani puštění ze řetězu. Tudy se utéct nedalo, pilování mříží v okně bylo činností zcela nesmyslnou. I kdyby se Pštrosovi podařilo přepilovat mříže, museli by ještě zdolat železný perforovaný kryt zvnějšku, a kdyby i ten nějakým zázrakem, zuby nehty zdolali a seskočili z třetího patra na betonový dvorek a nezabili se přitom, ničeho by tím nedocílili. Korekci by měli zaručenou a zelený pruh útěkáře na zádech a na levé nohavici do konce trestu. Přesto se Pštros do pilování mříže v okně pustil. Dušánek aspoň sbíral napilované piliny, splachoval je v záchodě a hlídal, jestli dozorce Kukačka, tichošlápek v botách s plstěnými podešvemi, nenakukuje kukátkem, když mu morální imperativ pilovat zakázal. Protože také Dušánek pochopil, že pokus o útěk je morální povinností každého vězně. Napilovaný řez maskovali jako v kině užmoulaným a zašpiněným chlebem.

Dušánkovo selektivní naslouchání nebylo zrovna praktické, jeho pozornost upoutalo přívětivé cukrování hrdliček. Těm pošetilým ptákům vůbec nevadilo, že se pohybují v přísně střežené oblasti. Halasným zvaním ku lásce provokovali rozdychtěné trestníky a trestnice, kteří k sobě nemohli a lásku si vyznávali pokřikováním z oken. Byl květen, lásky čas! Dušánek naslouchal cukrování i láskyplnému pokřikování z oken a neslyšel klapnutí záklopky na špehýrce ani rychlou otočku klíče v zámku. Když se vzpamatoval, Béďa velitel stál uprostřed kobky. Odhrkal povinné hlášení:

„Pozor! Pane veliteli, světnice číslo tři sta dvanáct, počet dva, hlášení podává obviněný Beránek.“

Než to odrecitoval, Pštros se válel na podlaze. Lekl se tak, že spadl ze stoličky, na níž piloval, a pilka břinkla o podlahu.

„Jako malí kluci,“ kroutil hlavou Béďa velitel, zvedl pilku z podlahy a Pštrosa tam nechal ležet. „Památka nepamátka, Beránek, maminka nemaminka, zabavuje se!“

Tak, a měli po ptákách!

Pštros patřil k typu lidí, jaký vzbuzuje obavy ještě dřív, než se projeví. Takovým lidem se Dušánek intuitivně vyhýbal, protože mu nevoněli. Nedá se říct, že by nepříjemně páchli, nebo dokonce smrděli, vychází z nich cosi nosem nezachytitelného, přesto odpuzujícího. Dušánek v sobě nechuť k Pštrosovi překonával rozumem, vždyť v kobce, v prostoru omezeném, s ním musel pobývat každý den dvacet čtyři hodiny. K výslechům už ho nevodili. Buď na něj major Vrzgala zapomněl, nebo svou práci dokonal, výsledek odevzdal nadřízeným a teď se čeká co dál.

Když Béďa velitel zabavil Dušánkovu pilku na železo a vězni neměli co dělat, čas se roztáhl do šíře a jako by ustal. Těsný prostor kobky tři sta dvanáct vyplnilo napětí. Dušánek vypnul sluch, ale Pštrosovy nepříjemné přítomnosti se tím nezbavil. Pštrosovo pštrosovství pronikalo do všeho, co bylo v kobce, i do Dušánka. Nebylo možné se mu ubránit. S nesmírným úsilím, zuby nehty vyviklal z židle hřebík, nabrousil ho na betonovém okenním parapetu a vyryl do zdi své jméno: „PŠTROS“, hezky do hloubky, až k cihlám. Pak je vyryl do police, do stolu, do protější zdi a znovu do police a znovu do stolu. Po jídle vyryl Pštros „PŠTROS“ do ešusů, svého i Dušánkova. Ostatně už to na nich vyryto bylo, na obou. Vyryl to tedy ještě jednou. Ešusy po věznici kolovaly, aniž by v tom byl nějaký systém. Chodbaři je posbírali před kobkami a dopravili do kuchyně, tam byly umyty a v čase jídla znovu naplněny a poslány na oběžnou dráhu po kriminále, jako když se zamíchají karty. Pštros se radoval jak děcko z nové hračky, když k nim dorazil ešus s jeho ptačím jménem, nebo dokonce se dvěma, jeho pobyt ve vězení nabýval tím pádem na významu. Až ho propustí, cosi tu po něm zůstane. Kdepak, Pštros nesedí zbytečně.

Celé odpoledne si pak prohlížel kulatou krabičku s pleťovým krémem, kterou paní Beránková poslala Dušánkovi, aby si mazal obličej i ruce, případně opruzeniny, kdyby k nim došlo. Byl to krém BABY LOVE v zelené krabičce s obrázkem děťátka s velkými kukadly, z rozesmáté pusinky mu vykukují roztomilé zoubky. Dušánkovi nebyl krém k ničemu, patlat si na tělo mast mu bylo nepříjemné, pokládal to za zženštilé. Ačkoli maminka o jeho averzi věděla, nutila ho k natírání. – Aspoň po holení, Dušánku! – Prdlajs! odporoval v duchu, k hlasitému vzdoru mu chyběla kuráž. A tak mu Pštrosův zájem o mazadlo nevadil, jen ať se tím bejbylávem namastí třeba od hlavy až k patě, jen ať to na sebe vypatlá celé. Pštros ke krému nejdřív čichal, jako by se opájel jeho nevtíravou vůní, usmíval se přitom záhadně, pak sáhl opatrně do krabičky, konečky prstů zkoumal viskozitu a přitom pokukoval po Dušánkovi, který si v krejčovském posedu přehrával v hlavě Janáčkův „Starodávný“ z _Lašských tanců_ v podání Janáčkovy filharmonie Ostrava. Byl rád, že si nepříjemný spoluvězeň našel hračku, že ho neotravuje věčným žvaněním o své zjevné nevině. Pštros se od kulaté krabičky nemohl odtrhnout. Choval se k ní s nečekanou, fetišistickou něhou. Nehrábl dovnitř celou hrstí a nenakydal si obsah brutálně na ksicht a pracky s nenasytností, s jakou se zmocňoval všeho, co se naskytlo: Když to nesežeru hned, sežerou mně to jiní. Lehounce si roztíral mezi prsty nepatrnou trošičku a znovu čichal, blaženě se usmíval jak čerstvě vykoupané miminko.

Janáčkova filharmonie dohrála, z chodby se ozval klapot ešusů s večeří, Pštros si vetřel krém do dlaní, zašrouboval víčko a krabičku strčil pod bundu, aby mu ji někdo nesebral. Odtud mu nevypadne, guma v lemu to nedovolí. – Sežer si to i s krabičkou, hlade! popřál mu v duchu Dušánek. Lehce se přichází o to, na čem nám nezáleží. – K večeři byla krupicová kaše se skořicí politá rozpuštěným margarínem. Dobré, ale málo toho bylo. Hodil by se kousek čabajky, kdyby byl, jenže po Pštrosovi nezbyl ani kousek. Dojíme se chlebem, chleba není k zahození, chleba je tu dost. Když se dlouho kouše a převaluje v ústech, zesládne. Jen ho nesmíte polknout předčasně, musíte to vydržet, je třeba rozžvýkat sousto na řídkou kašičku, dlouho nechat působit sliny a pak teprve polknout. Teprve pak se stane ze suchého chleba lahůdka.

V sedm zabečel klakson přípravu na večerku, trestníci si směli rozebrat slamníky přes den pečlivě poskládané v rohu kobky, připravit lože, převléknout se do bílých nočních košilí a schoulit se pod dekou. V klidu mohli přemítat o svých činech nebo si vyprávět, co viděli v kině, když byli na svobodě. Trestníci si však většinou vyprávějí nemravné historky o ženských, taky o chlastu a žrádle. V devět zabečel klakson večerku, osvětlení se přepnulo na chabou noční žárovku, mělo by se spát. Co prospíš, neodsedíš!

„Chceš vědět, k čemu je v kameňu dobrej krém?“ zeptal se Pštros tlumeným hlasem.

„K čemu asi…“

„Pojď blíž, vole, polez ke mně na slamník, já ti to předvedu.“

„Stačí, když mi to řekneš!“ Přece nepoleze ke Pštrosovi na slamník. Co by tam dělal? Dušánek byl rád, že je od Pštrosa dost daleko, co nejdál to jen v úzké kobce šlo.

„Tak dobře, tak já ti to ukážu,“ řekl Pštros a vplížil se k Dušánkovi pod deku.

„Co blbneš?“ zděsil se Dušánek.

„Já neblbnu, jenom ti ukážu, k čemu je v kriminále krém.“

Dušánek se nalepil na zeď, nejraději by jí prošel, jenže tudy cesta nevede. Dál už to nešlo. Ucítil, jak mu Pštros pod dekou kasá košili, jak mu Pštrosova mastná ruka sahá na zadek, jak mu namaštěný prst vjíždí do konečníku.

„Hurá!“ zaječel Dušánek. Měl sice ječet „Pomoc!“, ale v tom zděšení to popletl. „Hurááá!“ zaječel ještě jednou, hlasitěji a zděšeněji.

Tichošlápek Kukačka plížící se chodbami, jehož úkolem bylo dozírat na pořádek a klid v kobkách, zoufalé volání zaslechl, přistoupil ke dveřím s číslicí tři sta dvanáct, zaklapal výhružně klapkou od špehýrky, ale dovnitř ani nenakoukl.

„Ticho tam, chlapi, nebo…“ zvolal zcela formálně a odšoural se na plstěných podešvích k láhvi nedopité dvanáctky zaparkované na parapetu okna do ulice.

„Neječ, vole, a drž,“ zavrčel Pštros výhružně. „Ať nedopadneš jak ta moje stará. Mně už na ničem nezáleží, mně je všecko jedno, já už nemůžu nic ztratit…“

„Pomóóóc!“ vzpomněl si Dušánek na výstižnější slovo. „Pomoc!“ zavolal tak bolestně, že to přimělo tichošlápka Kukačku vrátit se ke špehýrce a podívat se dovnitř. Co se tam dělo, ho zaujalo do té míry, že na své rozpité pivo zapomněl. Konečně při nudné noční službě jakés takés vzrušení. Oko nemohl od špehýrky odlepit.

„Necukej se tak, nastav mně tu svoji chindu, křapíku,“ syčel Pštros Dušánkovi do ucha. „Já ti ho tam fouknu, až ti slzy z očí vyhrknou. Bude se ti to líbit. Moc líbit. Neboj, nic to není, vklouzne tam jak po másle. Jak do maminky. Udělá ti to dobře. A pak zase ty mně můžeš… Jak já tobě, tak ty mně.“

Zděšení, které Dušánka ochromilo, se obrátilo v zuřivost. Přece se nenechá ojet jakýmsi upatlaným vrahounem. Vzepjal se ve spravedlivém hněvu, vztyčil se, napřáhl ruku sevřenou v pěst… ale ne­udeřil. Pštros byl silnější a ve rvačkách mnohem, mnohem zkušenější. Zamýšlenou ránu snadno odrazil nastaveným předloktím. Dušánek zavrávoral, pád se mu podařilo vyrovnat a s nabytou rovnováhou mu vytanulo na mysli nouzové tlačítko u dveří. Spása! Vrhl se ke dveřím a celou dlaní se opřel do tlačítka. Teď se otevřou dveře a v nich stane anděl strážný, dozorce s obuškem v pravici. Majzne Pštrosa přes hlavu a Dušánka osvobodí ze zločincových spárů. Jenže nic takového se nestalo. Dveře zůstaly zavřené. Ve špehýrce spatřil Dušánek obrvené oko barvy neurčité. Civělo na něj a pobaveně pomrkávalo.

„Tak ty chceš, kemo, aby to bolelo? Tos měl říct, vole, hned,“ hučel do něj Pštros. Svíral Dušánka zezadu, v pevném objetí mu držel připažené paže. „Pan velitel Kukačka se tuze rád kouká, jak při tom teče krev.“

V tu chvíli Dušánek pochopil, že katastrofě nezabrání.

Katastrofě zabránil noční prokurátor Voda. Divné příjmení pro prokurátora. Kdyby se jmenoval Šavle nebo Brus, Tvrdý nebo aspoň Pravda… Jenže příjmení si člověk nevybírá. Měl se snad z mladého Vody stát rybář nebo meteorolog, námořník či vodohospodář? Jenom kvůli příjmení? Voda chtěl být prokurátorem a byl odhodlaný udělat pro to všechno nezbytné. A hle, stal se z něj prokurátor. Zastupuje stát, žaluje přestupníky zákona a požaduje pro ně co nejpřísnější tresty. Přesně takové, jaké si každý zaslouží.

Prokurátor Voda nesnáší denní světlo, proto pracuje nejraději v noci, což se Dušánkovi náramně vyplatilo, díky tomu si zachoval panictví. Kdyby pracoval ve dne jako ostatní prokurátoři, Šavle, Brus, Tvrdý a Pravda, Dušánek by se katastrofě nevyhnul. Vždyť Pštros držel v ruce nabroušený hřebík, tentokrát by mu Dušánek nevyklouzl, tentokrát by se na něj Pštros za tichého souhlasu přihlížejícího tichošlápka Kukačky podepsal.

Ve chvíli nejhrozivějšího Dušánkova ohrožení odstrčil tichošlápka Kukačku ode dveří kobky tři sta dvanáct Béďa velitel, klíčník. Měl za úkol přivést obviněného Beránka Dušana k nočnímu prokurátorovi Vodovi. Rozsvítil hlavní světlo, odemkl a vstoupil. Načapaný Pštros rychle od Dušánka odskočil a spolkl hřebík, kterým se chtěl na Dušánka podepsat. Dělal jakože nic.

„Kurva, chlapi, že s tím nedáte pokoj ani v noci,“ zakroutil hlavou nad situací v kobce Béďa velitel. „Beránek, sbalte si věci, sem už se nevrátíte.“

Dušánek se silně zaradoval, tak přeci jen rozhodující činitelé pochopili, že sem nepatří, že se ničeho nedopustil, že ho podporučík Pitbul se strážmistrem Teriérovou zatkli omylem, že tu nemá co pohledávat, že je nevinný. Horečně naházel do deky dvě prostěradla, tepláky, spodní prádlo, kartáček na zuby, pastu, mýdlo, dopisní papíry, tužku a cigarety se zápalkami. Víc toho neměl.

„A co ten krém, Beránek, to není vaše?“

„Kdepak! Ten je Pštrosův, určitě ho bude potřebovat,“ řekl Dušánek. Z hromádky v dece vylovil dvě krabičky cigaret a nechal je tomu prasákovi na stole. Svázal deku do rance a navždy opustil kobku číslo tři sta dvanáct.

Na radost je vždycky dost času, jenom nespěchat. Prokurátor Voda neměl v úmyslu Dušánka propustit z vazby, a ještě se mu za ten policejní přehmat omluvit, nahradit mu utrpení prožité ve vazbě finanční kompenzací… To tak!

Béďa velitel svezl Dušánka výtahem do sklepa a tam ho v kobce nula nula šest, jasně osvětlené, předal prokurátoru Vodovi. S prokurátorem byla v kobce kromě psacího stroje, rozměrné tašky a školní písanky ještě pohledná zapisovatelka Lucie. Kobka nula nula šest se podobala tři sta dvanáctce jako vejce vejci: zamřížované okno, slamníky poskládané na sebe, vratký stolek s umakartovou deskou, dřevěná police, tři stoličky bez opěradla a smaltovaná díra v rohu. Dušánek v bílé noční košili a ranečkem svých věcí v dece se cítil nesvůj. Aspoň tepláky kdyby stihl obléknout. Béďa velitel mu měl říct, že tu bude dáma. Lucie měla jarní ňadra dosti patrná, jejich účinek umocňovalo hluboce vykrojené a dokonale přiléhající tričko nachové barvy. Kdyby byl Dušánek odsouzen k trestu smrti a kdyby před popravou mohl mít poslední přání, a to poslední přání muselo být splněno, při pohledu na Lucii věděl docela přesně, co by si přál. Rozhodně by to nebyla obligátní vepřová a sklenice plzeňské dvanáctky.

„Moc po ní nepošilhávejte, pane Beránku, ta zapisovatelka je moje,“ potutelně se usmíval prokurátor Voda. „Nedám ani nepůjčím.“ – Také Lucie se na Dušánka usmála namalovanou pusou a vypulírovanými zoubky hezky doširoka. Ten úsměv napovídal, že by se prokurátora neptala, jestli ji někomu půjčí nebo dá. Sama by se rozhodla… V některých okamžicích dokáže být kriminál docela snesitelným prostředím. Jenže takový okamžik za okamžik pomine a jsme tam, kde jsme byli předtím. O spoustě eventualit je zbytečné ve vězení uvažovat.

„Vyšetřování je u konce,“ oznámil Voda slavnostně. „Ten Vrzgala se moc nevyznamenal, má hodnost majora, a přitom je to vyšetřovatel na baterky. Odvedl sice mizernou práci, ale co se dá dělat, nějakou obžalobu z toho zfušovaného materiálu pro vás, dušinko, uštrikovat musím. Má ten ulejvák kliku, že jste se přiznal. Bez vašeho doznání by tomu babralovi jeho nadřízení určitě sáhli na prémie a vás by museli pustit. S finanční náhradou. No a já bych neměl co žalovat. Ale nebojte, já už si s tím nějak poradím. – Nedáte si kafe?“

„Kdyby vás to neto…“ souhlasil Dušánek ostýchavě. Nechtěl prokurátora popudit ani obtěžovat. Před chvílí už se viděl doma u svého kompjútru a pak honem do rozhlasu k mixážnímu pultu, ale ještě je to zřejmě v nedohlednu, zřejmě se to nedá urychlit.

„Lucko, nalij tomu nešťastníkovi kafe.“

Zapisovatelka zalovila v rozměrné tašce pod vachrlatým stolkem a vylovila ocelovou termosku. Odšroubovala uzávěr a nalila do něj hustou černou tekutinu. Bylo to horké, sladké a silné. Dobré to bylo.

„To je jiná káva!“ pochválil Dušánek. „Takovou tu nefasujem.“

„Že jo!“ zaradoval se prokurátor, zřejmě byl autorem. „Takovou pijou noční prokurátoři, takovou piju já. Lucině nechutná, prý leptá sklovinu. Ale nebojte se, dušinko, neleptá. A i kdyby leptala, vám to neuškodí. Kdepak, vy už brzy žádnou sklovinu k ničemu nebudete potřebovat. – Nuže, dáme se do díla.“

Teď se k rozměrné tašce shýbl prokurátor a vylovil z ní Dušánkovy pohorky.

„Jsou to vaše boty?“

„Ano.“

„V tom případě nám nic nestojí v cestě.“

Prokurátor Voda sáhl po školní písance popsané okrouhlým písmem a začal v ní listovat. Patrně si zapisoval, co ho napadlo, bez ladu a skladu, a teď nevěděl, kam si zapsal to, co zrovna potřebuje, aby mohl nadiktovat zápis. Prováděl tu v kobce nula nula šest na obviněném Dušanu Beránkovi úřední úkon, který musí být zaprotokolován, podepsán a orazítkován. Něco takového nelze skrývat v písance mezi všelijakými nedomyšlenými myšlenkami, ledabyle napsanými poznámkami, škrtanci, pavouky v síti, kresbičkami kytiček, ryb, vánočních stromečků s baňkami i bez baněk… Konečně to vyloupl.

„Máte smůlu, dušinko,“ usmál se na Dušánka žabím úsměvem. „Položíte hezky pěkně hlavičku na špalek, obrazně řečeno, a cvak! Nic jiného mi z toho, co tu o vás mám, nevychází.“

Dušánkovi bylo zima. Vždyť měl na sobě jenom bílou noční košilku, na zádech natrženou, jak se na něj před chvílí sápal Pštros. Noční chlad pronikal řídkou, sepranou látkou na pokožku, Dušánkovi naskákala husí kůže po celém těle, roztřásl se jako ratlík vynořivší se na rybníce z díry v ledu. Ani pohled na Luciina vitální ňadra ho nedokázal rozehřát. Prokurátorovy obrazně myšlené narážky nechápal.

„Myslíte tím, že jako…“

„Přesně tak. Ale nebojte se, dnes už se to dělá jinak. Žádný špalek, meč nebo tesařská sekyra, nežijem ve středověku. Jestlipak jste věděl, že ten znamenitý stroj, který se po něm jmenuje, doktor Joseph Ignace Guillotin nevymyslel? Jen ho úspěšně propagoval, když bylo zapotřebí oddělovat spoustu hlav od těla mezi třetím a čtvrtým obratlem. Od té doby lidstvo nic lepšího – kromě drobných úprav – nevymyslelo. Princip zůstává stejný, jako když stínali Ludvíka XVI. Odejdete ze světa jako král, pane Beránku.“

„Jestli to správně chápu…“

„Ano, ano, chápete velmi dobře. Rozhodnuto s konečnou platností sice není, teprve chystám obžalobu, ta vám bude doručena, potom soudní projednávání, žádost o milost, jak předpokládám, její zamítnutí, a pak teprve…“

„Jak to můžete vědět?“

„Zkušenosti, dušinko, letité zkušenosti. Nebudu vám věšet bulíky na nos, krmit vás těšínskými jablíčky, vždyť jste chlap, něco vydržíte! Chlap se s pravdou snadno porovná, i když je to, pravda, pravda nepříjemná. Prostě je to tak, pane Beránku. Jen klid, čepel se ještě nebrousí, vodítka nemažou, deska nedrhne, na to je času habaděj. Téhle kobky nula nula šestky si ještě užijete dost a dost.“

„Ale vždyť jsem nic…“

„Tak proč jste se přiznával, když jste nic… Nejen mně, ale i tomu babralovi – jak se honem jmenuje – jste se přiznal. Vrzgula?“

„Vrzgala. Major Vrzgala,“ opravil ho Dušánek.

„Správně, Vrzgala,“ řekl noční prokurátor Voda a zaklapl svou školní písanku. „Tak se tu mějte hezky, pane Beránku, a užívejte si, dokud ještě můžete, károvaný vzduch. Cha, cha.“

„Ale pane doktore, vždyť jsme ještě nepsali,“ připomněla zapisovatelka Lucie účel jejich návštěvy ve věznici.

„Aha, to je pravda, vždyť jsme ještě nepsali. Nač jsme se tedy tahali s tím psacím strojem? Vidíte to, pane Beránku, jsem noční prokurátor a nemám ani služební noutbúk! Chudák moje zapisovatelka se musí tahat s psacím strojem a cpát do něj průklepáky a kopíráky jako pitomá, jako za komunistů, protože všecko musí být šestkrát.“

„Sedmkrát, pane doktore, sedmkrát!“ opravila ho Lucie důrazně, jako by napomínala malého chlapce, že se upatlal térem. Papíry a kopíráky už měla ve stroji.

„Tak to zase sbalte, Lucie, psát budeme v kanceláři. Tady se mi nelíbí, smrdí to tu a kafe už je stejně vypité.“

„Ještě jste mu to neřekl, pane doktore,“ napověděla prokurátorovi, proč vůbec do věznice za Dušánkem přišli.

„Aha, neřekl, to je pravda,“ upamatoval se. „Máte nějakou stížnost? Tlačí vás postel? Zacházejí s vámi slušně? A co strava, je aspoň teplá a je jí dost?“

„Ale to ne, pane doktore, obžalobu přece!“

„Ano, ano, obžalobu. Dušane Beránku, vstaňte a připažte!“ Pro­kurátor Voda otevřel svoji písanku a nahlížel do ní, aby zas něco nepopletl. „Až to s Lucií na prokuratuře sepíšeme, bude vám doručena obžaloba. Ale abyste věděl předem, co vás čeká, tak vám to teď řeknu. Kvůli tomu jsme za vámi přišli, abyste věděl, co jste spáchal: Spáchal jste trestný čin přípravy revoluce se záměrem svrhnout vládu, rozpustit obě komory parlamentu, zrušit justici, převzít velení armády a bezpečnostních složek, ovládnout poštu, rozhlas a televizi, železnici, školství a kulturu, tělovýchovu a požárníky, čímž jste spáchal zločin vlastizrady.“ Prokurátor zaklapl písanku a široce se usmál žabím úsměvem. „Na vlastizradu, dušinko, je trest smrti, jiná cesta odtud nevede. Tak, Lucie, jdeme.“

„Ne, pane prokurátore,“ řekl Dušánek, „žádné stížnosti nemám. Postele tu nejsou a slamník netlačí, zacházejí se mnou slušně, nikdo mě nebije, strava je teplá a je jí dost.“

„Tak vidíte.“

„Vidím, pane prokurátore.“

Lucie sbalila psací stroj i s papíry a kopíráky do kufříku, udělala roztomilé pukrle, popadla tašku i kufřík s psacím strojem a moc pěkně se na Dušánka usmála. Noční prokurátor Voda mu podal ruku a prudce mu s ní zatřásl:

„Hlavu vzhůru, mladý muži, kousek života máte ještě před sebou.“ Stiskl tlačítko u dveří a dveře se otevřely. Nenadálá noční návštěva opustila kobku číslo nula nula šest. Prudké světlo se přepnulo na noční bludičku.

Dušánek si sundal horní slamník z hromady slamníků, ustlal lože trestníkovo, zalezl mezi dvě prostěradla a přikryl se dekou. Stále mu ještě byla zima. Skrčil se, deku přetáhl přes hlavu, za chvíli měl v doupěti nadýchané teplo. Přemítal, co po něm vlastně ti dva chtěli? Selektivní naslouchání není žádný záviděníhodný dárek. Má sice svoje přednosti, ale i nedostatky. Měl se víc soustředit a pozorněji poslouchat, co mu ten chlap s písankou sděluje. Vždyť to bylo pro jeho budoucnost důležitější než nějaká holčina v těsném tričku s výstřihem. Jenže to, co vyprávěl prokurátor, se Dušánkovi ne a ne vejít do hlavy.

Drahá maminko,

nejprve přijmi srdečný pozdrav z vězení. Docela by se hodilo, kdybys mi zase poslala balík. Už nemám co kouřit, ale neboj se, nevyhulil jsem to sám, hodně mi s tím pomohl Pštros a taky pan major Vrzgala, protože přestal kouřit, a proto nemá svoje cigarety. Tentokrát mi neposílej žádný pleťový krém, je nebezpečný! Představ si, že mě předevčírem v noci navštívila krásná dívka Lucie. Určitě by se i Tobě líbila. Měla na sobě moc pěkné tričko, a dokonce mi uvařila kávu. Velice silnou. Vlastně mně ji přinesla uvařenou v termosce, protože v kobce se nevaří. Doprovázel ji světloplachý pán se školní písankou, noční prokurátor Voda. Umělé osvětlení mu nevadí, jen denní světlo nesnáší, proto pracuje v noci. Dost dobře jsem mu nerozuměl, a mám dokonce pocit, že ani on dost dobře nevěděl, proč vlastně za mnou přišli. Ptal se mne, jestli mám dost jídla a jestli mě netlačí postel. A to jsou věci, na které si nemůžu stěžovat. Jenom mně byla zima, protože teď zjara jsou noci ještě chladné i ve vězení. Zřejmě jen doprovázel tu pěknou Lucii, aby se sama nebála. Jenže ve vězení jí nic nehrozí, tady je každá žena v bezpečí, dozorci dozírají na pořádek a zločinci jsou za mřížemi. Na ulici by to bylo horší.

Taky jsem se přestěhoval, teď mám kobku sám pro sebe. Je to mnohem lepší, nikdo mě neruší v přemítání nebo když si čtu knížku, a nikdo mi nekouří moje cigarety. Ten Voda slíbil, že už brzy mi doručí jakousi obžalobu, protože jsem se přiznal, že jsou to moje pohorky, protože to byly moje pohorky. Tady chodím v pohodlných pantoflích. Prý chystám nějakou revoluci, a to je vlastizrada. Jenže já žádnou revoluci nechystám, tak co mi můžou? Určitě mě už brzy pustí. A já Ti vyklepu ten velký koberec mauri z obýváku. Kdepak pan Šustek, ten Ti nepomůže, ten je rád, když doleze z Lidového domu po dvou. Po něm nemůžeš nic chtít.

V rozhlase je už jistě po mně sháňka. Je mi to hrozně líto, ale co můžu dělat, když já jim tady nedokážu vysvětlit, že si mě spletli s někým jiným. Zavolej tam a všechny je ode mne pozdravuj. Já odtud telefonovat nemůžu, i kdybych měl telefon, oni by mi ho vzali a uložili k osobním věcem a dali mi ho až pak.

_Mnoho pozdravů a přání všeho dobrého  
Ti z vězení posílá Tvůj syn  
Dušan_
