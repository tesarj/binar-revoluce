<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>revoluce-21</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="revoluce-21" xml:lang="cs-CZ">
		<div class="Z-kladn--textový-r-meček">
			<p id="_idParaDest-18" class="MLP_uroven2_kapitola ParaOverride-1">VII</p>
			<p class="MLP_text_bez1radku ParaOverride-1">Jako bych trčel v&#160;promítačově kabině a&#160;čtvercovým okénkem sledoval záběry událostí, které následovaly, bez možnosti zasáhnout. Slyším jen hrkot promítačky, nic víc. Jsem nezúčastněný divák, ačkoli jsem to spískal a&#160;teď bych v&#160;tom měl udělat pořádek a&#160;dovést příběh ke zdárnému konci: oddělit dobro od zla&#160;– dobro odměnit alespoň vidinou šťastné budoucnosti a&#160;zlo poslat ke všem čertům… Jenže události se mi vyškubly z&#160;rukou a&#160;vyvádějí si po svém. Nechaly mne civět s&#160;hubou dokořán.</p>
			<p class="MLP_text_bez1radku_-12-0- ParaOverride-1">1. noční krajina, letiště v&#160;polích</p>
			<p class="MLP_text_bez1radku ParaOverride-1">Přilétají letadly, těžkými neforemnými monstry doprovázenými čipernými stíhačkami, svými ochránci, i&#160;když je nikdo neohrožuje. Dosedají na všechna letiště rozesetá po celé zemi. Kdosi je naviguje, zabezpečuje hladké přistání, mává praporky a&#160;ukazuje cestu. Kdo to je? Bachraté stroje dosedají na zem bez problémů a&#160;z&#160;jejich naditých bachorů se valí tanky, na hlavních děl a&#160;kulometů mají plátěné pytlíky, aby se jim tam nenaprášilo, aby jim tam nenapršelo. Kdyby potřebovaly okamžitě vystřelit, pytlík by jim v&#160;tom nebránil. Jenže škoda pytlíku, výstřel by ho roztrhal na maděru. Voják sundá pytlík a&#160;vystřelí jen tak do vzduchu, pro radost ze střílení. Já výstřel neslyším, vidím jenom záblesk a&#160;zpětný záškub zbraně. Po tancích se z&#160;létacích strojů hrnou nákladní automobily s&#160;čumáky podlouhlými, plně naložené vojáky v&#160;přilbách; samopaly svírají mezi koleny hlavněmi vzhůru, ve tvářích napětí, hlad a&#160;žízeň. Tváře i&#160;postavy mají stejné, jako by se vylíhli ze stejného vajíčka, jen ušima se liší: jejich velikostí, tvarem, vnitřním vinutím. Vědci dokázali, že na celém světě neexistují dvoje stejné vojenské uši.</p>
			<p class="MLP_text ParaOverride-1">Letadla dosedají, rolují, zastavují se, otevírají rektální otvory a&#160;vyměšují další tanky a&#160;další a&#160;další a&#160;další, po nich obrněné transportéry, náklaďáky a&#160;terénní automobily s&#160;velícími důstojníky a&#160;jejich ordonancemi, rozlézají se po celé zemi, jako když se vylije kýbl se špinavou vodou na dvoreček, na dvorek, carárá… Taky od hranic se valí špinavá voda a&#160;potkává se se špínou z&#160;letadel, až je dvoreček plný po okraj.</p>
			<p class="MLP_text ParaOverride-1">Neslyším výstřely, neslyším povely, pláč a&#160;skřípění zubů, neslyším nic, jenom hrkot promítačky. Je to němý film.</p>
			<p class="MLP_text_bez1radku_-12-0- ParaOverride-1">2. před Lidovým domem, noc</p>
			<p class="MLP_text_bez1radku ParaOverride-1">Z&#160;Lidového domu vybíhá Lid a&#160;upaluje do svých domovů. Stačili zaplatit útratu? Žádný z&#160;tanků a&#160;vojáků Lidu v&#160;úprku nebrání, vůbec si ho nevšímají. Jiří Dostál se rozhodl&#160;– přestože vypil jedno pivo se dvěma kořalkami a&#160;původně hodlal odejít pěšky&#160;–, že to riskne a&#160;odjede na skútru. V&#160;takovéto situaci přece nezanechá svůj úžasný bílý stroj před hospodou napospas cizím vojskům do rána. Tolik toho zas nevypil. Nasazuje si přilbu&#160;– taky mohl svézt některou z&#160;dívek, jenže všechny už se rozprchly do svého domova&#160;– startuje… Vtom rozpřáhne ruce jakoby stižen prudkou bezradností, kácí se pozpátku na zem, je prostřílen od podbřišku přes břicho, hruď, krk až po hlavu. Při téhle bouračce jej laminátová přilba neochrání. Krve není mnoho, vsákla se do oděvu. Zpoza rohu přiskotačí dva rozverní vojáci, odvalí Jiřího Dostála stranou, nasednou na jeho skútr a&#160;beze světel odjíždějí noční ulicí. Zakymácejí se a&#160;zmizí ve tmě. Žádný třesk neslyším.</p>
			<p class="MLP_text_bez1radku_-12-0- ParaOverride-1">3. Lidový dům, interiér</p>
			<p class="MLP_text_bez1radku ParaOverride-1">Lidový dům je plný cizích vojáků. Zasmušilý Bernardýn roznáší pivo a&#160;kořalku beze známek radosti. Nezavrtí ocasem ani se neusměje. Má tu spoustu hostí, měl by se radovat, ale neraduje se. Tak zasmušilého Bernardýna jsme tu ještě neměli.</p>
			<p class="MLP_text ParaOverride-1">Do lokálu vstoupí cizí důstojník s&#160;obnaženou pistolí v&#160;ruce. Mává zbraní zběsile, otevírá a&#160;zavírá ústa, pěna mu z&#160;nich stříká. Vojáci chvatně vstávají, vestoje dopíjejí, opouštějí lokál se samopaly v&#160;ponosu. Bernardýn má v&#160;očích strach. V&#160;obavách sleduje důstojníkovu pistoli. Důstojník ji zastrčí do pouzdra a&#160;věnuje Bernardýnovi konejšivý úsměv. Dostane se mu piva natočeného vrchovatě a&#160;k&#160;tomu vodky z&#160;Finska plná sklenice od hořčice. Důstojník uznale poplácá Bernardýna po zádech, pohladí ho po hlavičce, podrbe za ušima a&#160;odejde bez placení. Bernardýn za ním hledí a&#160;vrtí.</p>
			<p class="MLP_text_bez1radku_-12-0- ParaOverride-1">4. Letiště Václava Havla, den</p>
			<p class="MLP_text_bez1radku ParaOverride-1">Na Letišti Václava Havla přistává dopravní letadlo s&#160;výsostnými znaky Svazu euroasijských demokratických republik. Jako by právě dorazila dlouho očekávaná státnická návštěva. Kde tedy vězí čestná stráž? Ani Hudba Hradní stráže s&#160;instrumenty ke startu připravenými tu není. Jsou tady kamery rozmanitých společností, fotografové a&#160;reportéři světových i&#160;místních agentur a&#160;sdělovacích prostředků. Na cestující čeká černý automobil Čajka s&#160;neprůstřelnými skly. Je velice dlouhý, na osmi kolech, jako kdyby přiletěl samotný boss, kmotr ze všech kmotrů nejkmotrovatější, Sanchéz Chilli, majitel bordelů a&#160;heren na Sešlých ostrovech rozkoše. Po schůdcích zvolna sestupují čtyři maršálové lemovaní zlatem, s&#160;širokánskými červenými lampasy na nohavicích, s&#160;řády a&#160;vyznamenáními na prsou i&#160;na zádech, každý podpírán svou vlastní letuškou k&#160;podpírání, co krok to schodek. Jako bychom slyšeli cinkání medailí, co schodek to cink. Slyšíme však jen hrkot promítačky.</p>
			<p class="MLP_text ParaOverride-1">Poslední, bez řádů a&#160;vyznamenání, bez letušky k&#160;podpírání, sám, poněkud pohublý, v&#160;bílém obleku, s&#160;pěšinkou v&#160;napomádovaných vlasech, vyžehlený a&#160;navoněný, s&#160;širokánským úsměvem objevuje se na schůdkách: Petr Luďkovič Semlela, tribun Lidu. Konečně zas doma!</p>
			<p class="MLP_text_bez1radku_-12-0- ParaOverride-1">5. veřejnoprávní rozhlas, studio 7</p>
			<p class="MLP_text_bez1radku ParaOverride-1">Motýl babočka vletěl otevřeným oknem do studia 7. Poletuje nad zeleným stolem s&#160;mikrofony, nad židlemi, nad mužem v&#160;košili&#160;– je to Osvald Ostrý&#160;–, jako by cosi hledal, a&#160;sám nevěděl co. Nic nenašel, vrací se zpátky, jenže zvolil špatnou cestu, zavřené okenní křídlo. Zmítá se na skle, nemůže uvěřit vlastním smyslům. Jak je možné, že vidí stromy, trávu s&#160;kytkami, a&#160;nemůže zpátky, domů. Tristní situace, nikdo mu nepomůže…</p>
			<p class="MLP_text ParaOverride-1">Okna vedou do parku, měl by sem doléhat zpěv ptactva z&#160;parku, ale nedoléhá. Vrčení promítacího stroje všechno přehluší. Čtecí brýle má redaktor Ostrý na špičce nosu, nespí, je živý ažaž, má před sebou několik listů papíru popsaných vlastní rukou. Nad mikrofonem svítí červená. V&#160;akci jsme Osvalda Ostrého dosud nezastihli, až teď. Vypjatá situace. Otevírá ústa, prudce gestikuluje, občas se dopustí čehosi neslýchaného, zcela neprofesionálního, v&#160;rozhlase nepřípustného: uhodí pěstí do stolu. Mikrofony se polekají a&#160;povyskočí. Redaktor je vzrušen. Domluví, odloží papíry, červené světlo zhasne. Z&#160;režie za skleněnou stěnou na něj mává Vlasta Revoluce. Vráží do studia a&#160;ukazuje zvukaři, aby zapjal mikrofon, aby mohla v&#160;těchto vypjatých okamžicích promluvit k&#160;Lidu, k&#160;celému národu.</p>
			<p class="MLP_text ParaOverride-1">Babočka to bere s&#160;rozběhem. Od protější zdi vystartuje, letí přímočarým letem jak z&#160;praku vystřelený, naráží hlavou do skleněné tabule, proráží ji, sklo se tříští… Motýl je na druhé straně, už je v&#160;parku, už je doma. Jen tak lehce, plápolavě poletuje mezi kytkami.</p>
			<p class="MLP_text_bez1radku_-12-0- ParaOverride-1">6. před budovou rozhlasu</p>
			<p class="MLP_text_bez1radku ParaOverride-1">Ulice je prázdná, nikde žádná auta, žádní lidé, jenom poplašená sojka prolétá houpavým, těžkopádným letem pustou městskou ulicí, otevírá vzrušeně zobák, patrně vykřikuje sojčí varování, aby si všechna zvířátka ve městě dala pozor, blíží se nepřítel.</p>
			<p class="MLP_text ParaOverride-1">Před rozhlasem zastavuje obrněný transportér, zablokuje ulici; vyskáčou z&#160;něj samopalníci pomalovaní válečnými barvami&#160;– je jich dvanáct&#160;– v maskáčích, s&#160;přilbami, dychtiví boje. Když ne boje, alespoň události, při níž by si mohli protáhnout údy ztuhlé věčným vysedáváním v&#160;obrněných transportérech. Stoupnou si ke vchodu do budovy rozhlasu, šest napravo, šest nalevo, zbraně připravené k&#160;palbě. Vzápětí je tu dlouhatánská čajka, s&#160;níž jsme se seznámili na letišti. Vystoupí z&#160;ní Petr Semlela a&#160;čtyři vojáci, podobní vojákům z&#160;transportéru, zřejmě se vylíhli ve stejné líhni ze stejného vejce, rovněž připraveni použít zbraně, kalašnikovy, co jiného.</p>
			<p class="MLP_text ParaOverride-1">Jeden z&#160;doprovodných vojáků přiloží samopal k&#160;líci, jako by to byla dvojka nebo kozlice či puška ostřelovače. Chvilku míří, záškub, sojka s&#160;roztaženými křídly a&#160;kulkou v&#160;těle padá na dlažbu.</p>
			<p class="MLP_text_bez1radku_-12-0- ParaOverride-1">7. uvnitř budovy rozhlasu</p>
			<p class="MLP_text_bez1radku ParaOverride-1">Petr Semlela s&#160;doprovodem vchází do budovy rozhlasu. Vyděšený vrátný se schovává za recepčním pultem, choulí se v&#160;koutku, ani nedutá. Semlela s&#160;ozbrojenou suitou nastoupí do páternosteru. Pět mužů se mačká v&#160;malém prostoru jako přerostlé okurky nakládačky v&#160;půllitrové zavařovací láhvi. Zcela vyčerpaný výtah nemůže dál, mezi patry mu dojde dech, zastavuje na nejnevhodnějším místě. Jeden voják se s&#160;obtížemi vyškrábe úzkou skulinou vzhůru na chodbu, za ním druhý, už s&#160;jeho pomocí. První se zbraní připravenou ke střelbě hlídá, druhý tahá Semlelu za ruce, třetí a&#160;čtvrtý ho tlačí za zadek vzhůru. Pomáhají, jak se dá, aby se dostal z&#160;uvíznutí. Konečně jsou všichni na chodbě v&#160;nejvyšším patře, v&#160;patře generálního ředitele.</p>
			<p class="MLP_text ParaOverride-1">První dva vtrhnou do ředitelovy pracovny, odstrčí sekretářky, které se jim pletou do cesty, popadnou Metoděje Klepetu za ruce, zkroutí mu je za zády. A&#160;už je tu Petr Semlela se zbytkem doprovodu. Pokyne vojákům, aby Klepetu pustili, podá mu ruku jako příteli, Klepeta se po pás klaní jako mužik carovi, slabounce se usmívá, dává pokyny sekretářkám, aby nalily. Sekretářky nalévají kořalku, také vojákům i&#160;sobě. Všichni mají nalito, navzájem si přiťukávají a&#160;vypijí na jeden ráz jako carská garda.</p>
			<p class="MLP_text ParaOverride-1">S&#160;generálním ředitelem Metodějem Klepetou v&#160;čele kráčejí Petr Semlela a&#160;jeho vojenský doprovod rozhlasovými chodbami a&#160;schodišti ke studiu sedm. Přede dveřmi s&#160;nápisem „STUDIO&#160;7“ se průvod zastaví. Vojáci vtrhnou dovnitř způsobem odkoukaným z&#160;akčních filmů, úderem pěstí srazí k&#160;zemi zvukaře. Ocitli se v&#160;režii, od vlastního studia odděleni prosklenou stěnou za ovládacími pulty. U&#160;zeleného stolku s&#160;mikrofony sedí Osvald Ostrý a&#160;Vlasta Revoluce. Vedou vzrušený rozhovor. Červené světlo nad mikrofony signalizuje, že jsou „na vzduchu“. Neslyšíme, co říkají, příchozí zřejmě slyší, a&#160;nedělá jim to žádnou radost. Vojáci spustí palbu. Sklo se tříští, červená stále svítí, Vlasta se kácí k&#160;zemi zasažena dávkou do hrudi. Bílá blůza zčervená. Ostrý zalehl pod stolek na podlahu.</p>
			<p class="MLP_text ParaOverride-1">Vojáci proskočí rozbitým oknem, zvednou Ostrého z&#160;podlahy a&#160;postaví ho na nohy. Teď tu stojí proti sobě dva pionýři z&#160;pionýrského tábora v&#160;Zálužném nad Moravicí. Kdo že to komu strčil přejetou žábu do boty? Ostrý Semlelovi, nebo Semlela Ostrému?</p>
			<p class="MLP_text ParaOverride-1">Osvald Ostrý v&#160;gestu smíření vztáhne k&#160;Semlelovi pravici. Vztažená paže však nemusí být pochopena jako gesto smíření, třeba mají gesta v&#160;cizí zemi jiné významy… Voják se zvláštním výcvikem pro boj v&#160;týlu nepřítele je dokonalý nástroj. Nemá čas promýšlet své činy dopředu, jeho reakce jsou bleskurychlé, přemýšlí až potom, pokud vůbec přemýšlí. Když spatřil vztaženou paži, mačká spoušť a&#160;redaktor Osvald Ostrý padá do roztříštěného skla ve studiu sedm vedle Vlasty Revoluce.&#160;– Přišedší odcházejí, dveře nechávají dokořán.</p>
			<p class="MLP_text ParaOverride-1">Otevřeným oknem přilétá z&#160;parku babočka, poletuje třepotavě nad tou spouští, hledá cosi užitečného, co by jí mohlo být ku prospěchu. A&#160;když nic nenalézá, prolétne otevřenými dveřmi za studia sedm do chodby, bloumá budovou rozhlasu, chodbami a&#160;schodišti, živou duši nepotká.</p>
			<p class="MLP_text_bez1radku_-12-0- ParaOverride-1">8. před budovou rozhlasu</p>
			<p class="MLP_text_bez1radku ParaOverride-1">Ulicí se žene Květoslav Skokan s&#160;naditou aktovkou. Jediný chodec v&#160;pusté ulici. Míjí obrněný transportér i&#160;dlouhou čajku, míří do rozhlasu. Cestu mu přehradí cizí vojáci hlídkující u&#160;vchodu. Skokan se domáhá vstupu, mává novinářským průkazem, bláhový člověk. Vojáci jsou neúprosní, Skokan je vytrvalý. Pokouší se vojáky odstrčit. Přece ho nezastřelí kvůli tomu, že chce do rádia… Z&#160;hlavní samopalů vyskakují drobné plamínky, Skokan padá na dlažbu. Vojáci vyprazdňují zásobníky do ležícího těla.</p>
			<p class="MLP_text ParaOverride-1">Z&#160;budovy vychází Petr Semlela doprovázený čtyřmi vojáky. Loučí se s&#160;mužem v&#160;pečlivě vyžehlené košili, s&#160;perleťovými knoflíčky v&#160;manžetách, s&#160;generálním ředitelem veřejnoprávního rozhlasu Metodějem Klepetou; úsměvy, stisky rukou. Překračuje Skokanovu mrtvolu a&#160;nasedá do rozměrné čajky s&#160;vojáky, kteří ho doprovázejí a&#160;chrání. Čajka odjíždí, Klepeta mává, mává, mává… Vojáci, kteří hlídkovali před budovou, naskáčou do obrněného transportéru a&#160;ujíždějí čajce v&#160;patách.</p>
			<p class="MLP_text ParaOverride-1">Rozčilená sojka se vrací. Letí těžkopádně, sotva dechu popadá, v&#160;zobáčku si nese lup: blýskavou medaili na červené stuze, Zlatou hvězdu Hrdiny Svazu euroasijských demokratických republik.</p>
			<p class="MLP_text_bez1radku_-12-0- ParaOverride-1">9. Hrad, exteriér</p>
			<p class="MLP_text_bez1radku ParaOverride-1">Ke Hradu se sjíždějí obrněné transportéry, tanky a&#160;další bojová vozidla cizí armády. Pomalu, nesmlouvavě vjíždějí dovnitř všemi branami. Hradní stráž v&#160;chlupatých čepicích, s&#160;chromovanými puškami u&#160;nohy stojí hrdě a&#160;nehnutě na svých místech, hledí kupředu do neurčita, dění kolem sebe nevnímá. Připomíná muzeální vycpaniny v&#160;uniformách. Bojová vozidla jsou na nádvořích, zaplnila všechny venkovní prostory Hradu, jenom na třetím nádvoří poblíž sochy svatého Jiříka s&#160;dráčkem je čtverec volného prostoru. Zrovna tam se snáší a&#160;dosedá vojenská helikoptéra s&#160;výsostnými znaky Svazu euro­asijských demokratických republik. Neobratně, v&#160;předklonu z&#160;ní lezou čtyři tlustí zlatí maršálové plní metálů, s&#160;širokými červenými lampasy na kalhotách, přidržují si ozlacené čepice, aby jim je vítr nesebral. Doprovázeni smečkou samopalníků míří do královského paláce. Za nimi chvátá Petr Semlela v&#160;bílém obleku.</p>
			<p class="MLP_text_bez1radku_-12-0- ParaOverride-1">10.&#160;Hrad, interiéry, pracovna prezidenta</p>
			<p class="MLP_text_bez1radku ParaOverride-1">Ocitáme se v&#160;pracovně prezidenta republiky. Je tu státní znak, v&#160;rohu místnosti dva prapory: státní a&#160;prapor revoluce, umně na­aranžované, aby revoluce trochu, ale ne přespříliš, překrývala stát. V&#160;pracovně visí také dobře viditelný portrét paní Alžběty Beránkové, rozené Podivínské, barevný, v&#160;širokém zlaceném rámu. V&#160;pozadí regál s&#160;knihami: <span class="MLP_znak_kurziva_11b">Ottův slovník naučný </span>kompletní i&#160;s&#160;dodatky, Brehmův <span class="MLP_znak_kurziva_11b">Život zvířat</span><span class="MLP_znak_kurziva_11b CharOverride-1">,</span><span class="MLP_znak_kurziva_11b"> Zápisky z&#160;cest</span> Václava Klause zabírají celou jednu polici, v&#160;koutku se krčí <span class="MLP_znak_kurziva_11b">Babička </span>Boženy Němcové s&#160;Kašparovými ilustracemi. Vše pečlivě uspořádáno pečlivou rukou Nykla Nyklíčka.</p>
			<p class="MLP_text ParaOverride-1">Dušánek sedí za stolem s&#160;hlavou v&#160;dlaních, lokty opřené o&#160;stolní desku, na níž jsou nakupena lejstra jedno přes druhé&#160;– nevyřízená prezidentská pošta. Chybí tu čiperný úředník, jenž by dal všechno do pořádku. Kam se poděl Nykl Nyklíček?</p>
			<p class="MLP_text ParaOverride-1">Dveře se rozletí, dovnitř vtrhnou samopalníci způsobem, jaký jsme už viděli v&#160;rozhlase, jinak vstoupit nedovedou; zdá se, že i&#160;domů, když mají po práci, ke svým manželkám a&#160;dětem, takto přicházejí. Za vojáky vejdou čtyři tlustí maršálové.</p>
			<p class="MLP_text ParaOverride-1">Dušánek zvedne hlavu, spatří maršály, vyskočí ze židle a&#160;zlomí se v&#160;pase do pravého úhlu. Ale není to poklona vetřelcům. Obličej mu zkřivila bolest, ruplo mu v&#160;zádech. Pokouší se zaujmout důstojný postoj, jenomže to nejde. V&#160;kříži mu ruplo natolik, že se nemůže narovnat.</p>
			<p class="MLP_text ParaOverride-1">Nejtlustší maršál vytáhne zpod medailí na prsou lejstro a&#160;čte z&#160;něj cosi pravoúhlému Dušánkovi. Ostatní mlčí, ozbrojenci míří na Dušánka, jako by neměli nic jiného na práci. Žádný nevystřelí, zřejmě to mají zakázáno. Maršál dočetl a&#160;schoval papír pod medaile. Sehnutý Dušánek v&#160;doprovodu maršálů a&#160;vojska opouští prezidentskou pracovnu. Dveře zůstávají dokořán.</p>
			<p class="MLP_text ParaOverride-1">V&#160;pracovně je pusto. Lehounký průvan vane ode dveří k&#160;oknu. Nebo naopak? Pohrává si s&#160;opuštěnými prapory. Přivál sem také mouchu masařku. Přiletěla zvenku otevřeným oknem, přistála na psacím stole, jako by tu v&#160;rozházených papírech mohla najít něco k&#160;snědku. Nic jedlého tam není, znechucená vzlétne a&#160;namíří si to k&#160;portrétu prezidentovy matky. Usadí se paní Beránkové na špičce nosu, chvatnými pohyby předních nožiček si vyčistí sosák, jako by v&#160;průvanu chytila rýmu. Hned zase vzlétne, neposeda, a&#160;na nose matky pana prezidenta zanechá nepatrnou skvrnku, kterou už nikdo neodstraní. Jako by ji vyděsilo, co spáchala, nabírá rychlost a&#160;prchá otevřeným oknem.</p>
			<p class="MLP_text ParaOverride-1">Když se vrátíme zpátky, jsou dveře zavřené. Do prezidentovy pracovny zrovna vstoupili dva muži: Petr Semlela a… Nykl Nyklíček!</p>
			<p class="MLP_text ParaOverride-1">Nykl Nyklíček s&#160;úslužným úsměvem na baculaté tváři ukazuje Petru Semlelovi, jak se správně usedá na prezidentskou židli za prezidentský stůl. Pak hbitě přiskakuje k&#160;portrétu paní Beránkové, chce obraz vyhodit oknem, ale nevyhodí, pod oknem je tank. Postaví ho tedy pod okno, obličejem ke zdi.</p>
			<p class="MLP_text ParaOverride-1">Petr Semlela usedá podle Nyklíčkova návodu do prezidentské židle, rozhlíží se vítězoslavně po místnosti a&#160;pohled mu spočine na dvou praporech. Vstane, popadne prapor revoluce a&#160;vyhodí ho oknem na hlídkující tank. Schytá to tankista vykukující poklopem ze střelecké věže. Nemá naštěstí prst na spoušti. Zjistí, že je to jenom prapor a&#160;zhnuseně si odplivne.</p>
			<p class="MLP_text ParaOverride-1">Semlela za prezidentským stolem odsouvá papíry, které Dušánek nestačil vyřídit. Papíry padají na podlahu, Nykl Nyklíček je sbírá a&#160;hází do koše na odpadky.</p>
			<p class="MLP_text_bez1radku_-12-0- ParaOverride-1">11. silnice, volná krajina, svítá </p>
			<p class="MLP_text_bez1radku ParaOverride-1">Po úzké silničce mezi poli se řítí motocykl. Mohla by to být motorka Hradní stráže BMW&#160;R&#160;1200&#160;RT, jenže v&#160;ranním šírání a&#160;na takovou dálku to s&#160;jistotou nepoznáme. Vycházející slunce za zády jezdce nás oslní. Motorku pronásledují temná armádní vozidla, vidíme záblesky výstřelů namířených na motocykl. Vzdálenost mezi pronásledovateli a&#160;pronásledovaným se zvětšuje, motocykl nás míjí závratnou rychlostí. Stačili jsme jenom zahlédnout, že na něm sedí tři lidé, jejich obrysy: na nádrži dítě, stroj řídí muž a&#160;za ním žena, drží se ho v&#160;pase, vlasy jí vlají ve větru. Záblesky výstřelů se ztrácejí v&#160;dálce, jsou už neškodné. Motorka mizí za obzorem, pronásledovatelé v&#160;armádních vozidlech zastavují, na příhodném místě otáčejí a&#160;zvolna se vracejí zpátky.</p>
			<p class="MLP_text_bez1radku_-12-0- ParaOverride-1">12. věznice s&#160;ostrahou, oddělení&#160;OOO</p>
			<p class="MLP_text_bez1radku ParaOverride-1">Na oddělení&#160;OOO jsou jenom dvě kobky, každá pro jednoho k&#160;smrti odsouzeného vězně. Tři stěny zděné a&#160;bez oken, čtvrtou, čelní stěnu tvoří železná mříž od podlahy ke stropu. Prostor před mříží je jakousi předsíní, hlídárnou, ve které sedí za stolkem hlídací Béďa a&#160;hlídá. Skrz mříže vidí do obou kobek současně. Vězni na sebe vidět nemohou, dělí je zeď. Nelze rozeznat, jsou-li kobky obsazeny. Z&#160;výrazu hlídacího Bédi nelze vyčíst žádnou informaci.</p>
			<p class="MLP_text ParaOverride-1">Do hlídárny přichází pan Dostálek v&#160;černém obleku, s&#160;cylindrem na hlavě, na rukou černé nitěné rukavice, doprovázen čtyřmi pacholíky. Jsou oblečeni do pracovního: černé punčocháče, nazí do půl těla, škorně se zvednutou špičkou, rudé kápě na hlavách. Hlídací Béďa povstal, salutuje, odemyká kobku vpravo. Pacholíci vstoupí dovnitř, z&#160;postele tahají vzpouzejícího se muže v&#160;červeně a&#160;bíle příčně pruhovaném pyžamu. Moc se s&#160;ním nepárají, vyvlečou ho jako králíka z&#160;králíkárny. Je to Pštros.</p>
			<p class="MLP_text ParaOverride-1">Ve vedlejší kobce, oblečený ve stejném pyžamu, přebývá Dušánek. Nalepil se na mříž, jako by se chtěl propasírovat na druhou stranu, mává na pana Dostálka, cosi mu vzrušeně vypráví. Pan Dostálek zdvořile naslouchá, pokyvuje hlavou, pak vytáhne z&#160;kapsy papír, ukáže ho Dušánkovi a&#160;krčí přitom rameny: já nic, já muzikant. Má to černé na bílém, prezident Dušánek nestihl milost pro svého kamaráda Pštrosa podepsat.</p>
			<p class="MLP_text ParaOverride-1">Pacholíci vlečou Pštrosa chodbou kolem ocelových dveří, Pštros se vzpírá, ale není mu to nic platné, pacholíci jsou mnohem, mnohem zdatnější.</p>
			<p class="MLP_text ParaOverride-1">V&#160;ponuré betonové místnosti bez oken, s&#160;temně rudým závěsem přes jednu stěnu, postávají čtyři muži: ředitel věznice, prokurátor Voda, obhájce Bruder a&#160;lékař v&#160;bílém plášti. Katovi pacholíci přivlekli odsouzence, za nimi vstupuje pan Dostálek. Nabízí Pštrosovi cigaretu. Pštros ji nedokáže roztřesenou rukou z&#160;krabičky vylovit. Kat cigaretu vytáhne, zapálí si ji a&#160;zapálenou podá odsouzenci. Pštros kouří zvolna, aby oddálil, čemu nelze zabránit. Rudý závěs se rozhrnul, za ním je hluboký výklenek, ve výklenku skoba a&#160;na skobě oprátka. Nedopalek padá na zem, pan Dostálek nasazuje Pštrosovi na hlavu černý plátěný pytlík a&#160;přes něj oprátku. Jeden z&#160;pacholíků zprudka zatáhne za páku, Pštrosovi se pod nohama otevírá zem.</p>
			<p class="MLP_text_bez1radku_-12-0- ParaOverride-1">13. Hrad, třetí nádvoří, slunečný den</p>
			<p class="MLP_text_bez1radku ParaOverride-1">Na rozlehlém balkónu královského paláce se zlatým zábradlím se sloupy, jež zdobí okřídlená děťátka podpírající lampy, na bílých zahradních židlích u&#160;kulatých stolků s&#160;nápoji a&#160;něčím malým k&#160;zakousnutí zasedá vybraná společnost: čtyři tlustí maršálové olemovaní zlatem, s&#160;širokými lampasy na kalhotách, Petr Semlela s&#160;Nyklem Nyklíčkem po boku a&#160;několik půvabných dívčin s&#160;plavými copy omotanými kolem hlavy. V&#160;pozadí postávají vojáci v&#160;polních uniformách se samopaly k&#160;okamžitému použití; ti ovšem ke společnosti nepatří; nejedí, nepijí, střeží. Panuje tu uvolněná nálada, úsměvy, přípitky, hlasitý hovor, perlivý smích. Semlela je v&#160;bílém obleku od Richtera, přes prsa má širokou šerpu v&#160;národních barvách. Oslava se koná bezpochyby na jeho počest.</p>
			<p class="MLP_text ParaOverride-1">Díváme se přes nádvoří na mozaiku, která zdobí Zlatou bránu katedrály; představuje Poslední soud, zlaté kamínky mají převahu. Po levé straně andělé pomáhají naháčům z&#160;rakví připomínajících koupací vany, po pravé straně šoupou hříšníky do horoucích pekel. Dominantou zářícího díla je Kristus soudce v&#160;mandorle uprostřed, obklopený anděly. Netváří se nijak hrozivě.</p>
			<p class="MLP_text ParaOverride-1">Odtud sklouzneme pohledem dolů na nádvoří. Stojí tam tanky po způsobu husitské vozové hradby, vytvářejí vcelku pravidelný čtverec. Za tanky se tísní davy zvědavců, mezi nimi novináři s&#160;kamerami a&#160;mikrofony, aby zaznamenali historickou událost. Přes vozovou hradbu tanků se však nikdo nedostane. Uvnitř hradby hned pod balkónem stojí připraveno k&#160;palbě docela malé dělo, to nejmenší, jaké sem cizí vojska v&#160;letadlech přivezla. Jeho obsluhu tvoří tři vojáci v&#160;maskáčích, ocelové přilby mají vyzdobené trávou a&#160;lučními květy. Jeden kanonýr drží v&#160;ruce odpalovací šňůru a&#160;očekává povel, soustředěný, jako když sprinter ve startovních blocích čeká na výstřel startérovy pistole. Druhý voják dřepí nečinně u&#160;děla a&#160;pěstmi si zacpává uši. Třetí voják stojí tak, aby viděl na balkón, pohled upřený vzhůru. Odtud přijde pokyn.</p>
			<p class="MLP_text ParaOverride-1">Dušan Beránek v&#160;červeně a&#160;bíle příčně pruhovaném pyžamu je připoutaný hrubým provazem k&#160;ústí hlavně čelem k&#160;Poslednímu soudu. Jeho tvář je vyrovnaná. Jako by se mu vrátila schopnost selektivního naslouchání: neslyšet, co slyšet netřeba. Jako by naslouchal neslyšitelné hudbě sfér, kůrům andělským.</p>
			<p class="MLP_text ParaOverride-1">Po obloze nad katedrálou a&#160;nádvořím krouží veliký pták&#160;– zbloudilý čáp marně pátrá po žábách. Dušánek s&#160;hlavou zvrácenou pozoruje čápa, na tváři se mu objeví lehký úsměv.</p>
			<p class="MLP_text ParaOverride-1">Konečně se třetí voják dočkal pokynu shůry. Mávne rukou a&#160;kanonýr zprudka trhne šňůrou. Oslnivé světlo všechno pohltí, dým zahalí celé třetí nádvoří. Není to dým, je to prach. Oblak se rozplývá, v&#160;Posledním soudu zeje nevelký otvor. Kristus soudce to dostal rovnou do hrudi. Zlaté kamínky se sypou na žulovou dlažbu. Vidíme dělo a&#160;vojáky, Dušánek zmizel, jen růžově a&#160;bíle pruhované cáry přivázané k&#160;hlavni se zmítají v&#160;mírném větérenku. Vyplašený čáp prudce mává křídly, zděšeně prchá, zanechává na modré obloze za sebou bílou čáru.</p>
			<p class="MLP_text ParaOverride-1">Společnost na balkóně povstává z&#160;židlí a&#160;tleská. Také Lid za tankovou hradbou na třetím nádvoří tleská a&#160;cosi volá. Petr Semlela kyne davům, uklání se jako charakterní představitel hlavní role při děkovačce na Národním divadle.</p>
			<p class="MLP_text_bez1radku_-12-0- ParaOverride-1">14. dům na předměstí, chodba, byt u&#160;Beránků, dvorek</p>
			<p class="MLP_text_bez1radku ParaOverride-1">Na chodbě u&#160;dveří do bytu s&#160;cedulí „BERÁNKOVI“ se kymácí opilý Šustek, opírá se dlaní o&#160;zvonek. Paní Beránková otevírá, Šustek vpadne dovnitř, divže neupadne, pád vyrovná a&#160;proletí dveřmi do obývacího pokoje. Neobratně spolu odsouvají nábytek z&#160;nádherného koberce mauri. Vrávoravý Šustek s&#160;potížemi koberec sroluje, paní Beránková mu ho pomůže zvednout na rameno. Jako klaun předstírající nešikovnost vybalancuje Šustek s&#160;kobercem ze schodů na dvorek, až ke klepadlu, tam upadne. Paní Beránková mu pomůže na nohy, přes obtíže a&#160;nezdary se jim konečně společným úsilím podaří dostat koberec na klepadlo. Paní Beránková podává Šustkovi prakr a&#160;znavena usedá na lavičku před domem.</p>
			<p class="MLP_text ParaOverride-1">Šustek se rozmáchne a&#160;udeří. Z&#160;koberce vzlétne roj molů, zmateně se rozletí na všecky strany. Šustek udeří podruhé, vyvalí se oblak bílého prachu. Udeří potřetí, další oblak je černý a&#160;mohutný. Zahalí Šustka, paní Beránkovou, dvorek, dům, předměstí… Celé město je přikryto temným mrakem prachu z&#160;koberce mauri paní Alžběty Beránkové.</p>
			<p class="MLP_text_bez1radku_-12-0- ParaOverride-1">Jako by ho vystřelili a&#160;on se rychlostí střely prodíral nekonečně dlouhou hlavní. Rotuje přitom roztočen vrtáním, které střelu vede, aby se otáčela. Přidává jí to na přesnosti a&#160;účinku. Roura je těsná, tma absolutní, tají se dech.</p>
			<p class="MLP_text ParaOverride-1">–&#160;Kam nás to žene, Dušánku?</p>
			<p class="MLP_text ParaOverride-1">–&#160;Do nebe, nebo do pekla?</p>
			<p class="MLP_text ParaOverride-1">–&#160;Do nicoty?</p>
			<p class="MLP_text ParaOverride-1">–&#160;Do řiti…</p>
			<p class="MLP_text ParaOverride-1">Konečně se objevuje světýlko na konci tunelu. Žbluňk! Dušánek se topí v&#160;bílém, oslnivém jasu. Kdyby otevřel oči, přijde o&#160;ně. Po chvíli mu to nedá… Ocitl se v&#160;mírně zvlněné krajině, bílé hory na obzoru. Nebe modré, slunce na svém místě. Rostou tu stromy plné ovoce: švestek, hrušek, třešní, pomerančů, granátových i&#160;štěpových jablek, banánů, manga… Jako by se tu snoubil sever s&#160;jihem, jaro s&#160;létem i&#160;s&#160;podzimem. Keře jsou obsypané nevídanými květy nečichaných vůní. Pestří motýli tančí pospolu motýlí čtverylku i&#160;vzdušný menuet. Na louce plné kvítí se popásají strakaté krávy a&#160;koně bez jezdců pobíhají jen tak z&#160;rozvernosti tam a&#160;zase zpátky. Lev hraje s&#160;gazelami na slepou bábu, má na očích puntíkovaný šátek, rozpřažené přední pracky, snaží se, seč může, ale nedaří se mu žádnou z&#160;hbitých gazel polapit; s&#160;takovou zůstane slepou bábou až do večera. Zvířat je tu, jako by vyklopili na zelenou louku Noemovu archu; tulí se k&#160;sobě beránek s&#160;vlkem, liška se zajícem, tygr s&#160;antilopou, ježek se zmijí… Rostou tu rajčata a&#160;nad nimi poletují pestrobarevné rajky… Jako v&#160;ráji. V&#160;ráji po vyhnání.</p>
			<p class="MLP_text ParaOverride-1">V&#160;mělké laguně pod palmami se brodí hlouček růžových plameňáků. Někteří mají hlavy pod vodou a&#160;ve zvířeném bahně cosi hledají, jiní. postávají na jedné noze s&#160;hlavou pod křídlem, další si čechrají peří, rozhlížejí se kolem dokola, gagotají spolu plameňáčím jazykem, ale není jim slovo rozumět. Dušánek je příliš daleko. Cosi ho k&#160;nim přitahuje, má nutkání rozběhnout se za nimi, rád by si ty krásné ptáky zblízka prohlédl. Nerad by je však vyplašil, musí pomaloučku, polehoučku. Podíval se pod sebe, aby nešlápl na suchou větvičku a&#160;praskotem ptáky nevyplašil. Divže se údivem nesvalil do trávy. Místo nohou má dlouhé, velice tenké červené hůlčičky ukončené plovacími blánami. Rád by si na ně sáhl, hmatem se přesvědčil, je-li to doopravdy. Ale nemá, čím by si sáhl, ruce se proměnily v&#160;křídla. Zkusil jimi zamávat, třeba se mu podaří vzlétnout. Nevzlétl, chybělo jen málo, malounko. Vzal to s&#160;rozběhem, povyskočil, opřel se křídly o&#160;vzduch… a&#160;letěl! Nic elegantního to nebylo, napoprvé sotva doletěl k&#160;laguně s&#160;plameňáky a&#160;plácl sebou do vody.</p>
			<p class="MLP_text ParaOverride-1">„Hele hele, nováček!“ zvolali plameňáci. „Vítej mezi námi.“</p>
			<p class="MLP_text ParaOverride-1">V&#160;tu chvíli si Dušánek uvědomil, že je v&#160;ráji plameňákem. Sklonil maličkou hlavičku s&#160;mohutným zobanem k&#160;vodě, ponořil ji ke dnu a&#160;začal se velice zajímat o&#160;červíky v&#160;bahně.</p>
		</div>
</body>
</html>