<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>revoluce-12</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="revoluce-12" xml:lang="cs-CZ">
		<div class="Z-kladn--textový-r-meček">
			<p id="_idParaDest-10" class="MLP_uroven2_kapitola ParaOverride-1">IX</p>
			<p class="MLP_text_bez1radku ParaOverride-1">Byla z&#160;toho revoluce. Co jiného, když se rozzlobený Lid vyhrne z&#160;hospod do ulic a&#160;do čela se mu postaví Vlasta Revoluce? Když doba je zralá, establišment rozežraný a&#160;degenerovaný, když naši Zlatí hoši prohrají s&#160;Pobřežím slonoviny tři nula!</p>
			<p class="MLP_text ParaOverride-1">Muselo to dopadnout zrovna takhle?&#160;– Má-li dojít k&#160;události fatálního dopadu, k&#160;dějinnému zvratu, nestačí jeden podnět, ani jedna jediná příčina není dostatečná k&#160;tomu, aby propukla revoluce. Vždyť revoluce je nevšední dějinný úkaz. Je zapotřebí příznivého shluku okolností, jenž historici příštích generací budou pracně rozplétat a&#160;nakonec se shodnou na této vágní charakteristice: Doba už byla zralá. Nebo dokonce: Doba byla těhotná revolucí. Ano, jinak to dopadnout nemohlo a&#160;napravit nebo vrátit zpátky se to nedá, hýbat s&#160;dějinami nelze.</p>
			<p class="MLP_text ParaOverride-1">Ve chvíli, kdy se Lid vyhrnul do ulic, establišment si hověl ve svém příjemném postavení, pokládal je za neotřesitelné: ve vilách se zahradami opevněnými zdivem, zadrátovanými ostnatým a&#160;žiletkovým drátem, omotanými signálními stěnami proti vetřelcům, hlídanými kamerovými systémy a&#160;gorilami ovládajícími asijská bojová umění se samurajskými meči i&#160;holýma rukama a&#160;nohama, se strážci vycvičenými ve střelbě z&#160;ručních palných zbraní rozmanitých ráží a&#160;kadencí, také ve střelbě z&#160;luků a&#160;kuší a&#160;ve vrhání nožů nejen speciálních vrhacích, též kuchyňských a&#160;kapesních. Rovněž granáty, jak obranné, tak útočné, dovedly gorily házet s&#160;neuvěřitelnou přesností na neuvěřitelnou vzdálenost. Žádné z&#160;těchto umění však nemusely praktikovat, samotný jejich zjev byl dostatečně odstrašujícím prostředkem, třebaže vězely v&#160;solidních občanských oblecích a&#160;s&#160;decentními kravatami řádně uvázanými. To vše dodávalo jejich zaměstnavatelům klamný pocit jistoty a&#160;bezpečí.</p>
			<p class="MLP_text ParaOverride-1">Nemravný přebytek finančních prostředků nabytých legálně i&#160;nelegálně umožňoval establišmentu mít, nač si jen pomyslel, a&#160;oddávat se nákladným rozkoším a&#160;všelijakým zvrácenostem, které dokážou Lid popudit a&#160;které tu z&#160;hlediska vyššího principu mravního nebudeme popisovat ani uvádět. Establišment byl nafoukaný, přezíravý, arogantní a&#160;zpupný. V&#160;luxusních oděvech, ověšený zlatem a&#160;drahokamy, doprovázený značkovými psy a&#160;blondýnami s&#160;dlouhýma nohama a&#160;silikonovými prsy pořádal na dálnici&#160;D1 závody luxusních aut v&#160;běžném provozu, lítal soukromými tryskáči do Bretaně na ústřice a&#160;zahrát si koňské polo na zamrzlé Štrbské pleso, kaviár jedl naběračkou bez chleba, koupal se v&#160;pravém šampaňském, jako by sekt z&#160;jižní Moravy nestačil, posmíval se chudým, nazýval je hladovými a&#160;špinavými sockami a&#160;neplatil řádně daně. Lid už ho měl plné zuby. A&#160;co čert nechtěl, naši Zlatí hoši prohráli tři nula s&#160;Pobřežím slonoviny!</p>
			<p class="MLP_text ParaOverride-1">K&#160;uzrání doby pro revoluci přispělo ještě zhroucení a&#160;rozpuštění dolní komory parlamentu, demise vlády a&#160;opilý pan prezident Bořek Bouchala na Hradě, armáda zkorumpovaná a&#160;rozfrcaná po všelijakých misích na Blízkém, Středním, Vzdáleném i&#160;Velmi Vzdáleném východě a&#160;policie ve stávce za splnění oprávněných požadavků: zvýšení platů, červené obušky a&#160;teplé prádlo. Dále pak nesmíme zapomenout, že naší Zlatí hoši prohráli v&#160;Abidjanu tři nula. V&#160;ledním hokeji! A&#160;ještě taky pivo zdražilo v&#160;průměru o&#160;padesát šest haléřů na půllitr.</p>
			<p class="MLP_text ParaOverride-1">Jakmile se Lid vyhrnul do ulic, zjistil, že neví co si počít. Měl rozšířené zornice a&#160;opojný pocit svobody. Teď se může všecko! Dychtil vykonat čin, jenže jaký? Naštěstí v&#160;jeho čele kráčela zkušená revolucionářka Vlasta Zlámalová zvaná Revoluce, charismatická, boubelatá bytost, která ví nejlíp, co revoluce potřebuje. Pozvedla pravici zaťatou v&#160;pěst a&#160;zvolala:</p>
			<p class="MLP_text ParaOverride-1">„Na rozhlas!“</p>
			<p class="MLP_text ParaOverride-1">„Na rozhlas!“ zvolalo také dítě, které nesla na ramenou, a&#160;pozvedlo pravičku, v&#160;níž svíralo slaboproudařské kleštičky s&#160;červenými držadly.</p>
			<p class="MLP_text ParaOverride-1">„Na rozhlas!“ zvolal nadšený Lid a&#160;vydal se k&#160;rozhlasu. Spokojen, že zná cíl.</p>
			<p class="MLP_text ParaOverride-1">Revoluce kromě rozhlasu nutně potřebuje také televizi a&#160;tisk, veškeré sdělovací prostředky, aby měla spojení s&#160;Lidem a&#160;mohla řídit a&#160;koordinovat. Aby mohla manipulovat revolučními masami, udílet pokyny a&#160;rozkazy, informovat veškeré obyvatelstvo o&#160;revolučních úspěších a&#160;neinformovat o&#160;revolučních neúspěších. Aby se jí dění nevymklo z&#160;rukou, a&#160;vymkne-li se, aby se vymklo co nejméně. Aby Revoluce měla všechno pod kontrolou. Na televizi a&#160;tisk také brzy dojde, nejde všecko naráz. Rozhlas je na prvním místě.</p>
			<p class="MLP_text ParaOverride-1">Vedle Vlasty chvátala v&#160;čele povstavšího lidu Ráchel Pospíšilová a&#160;snažila se euforické vůdkyni sdělit cosi důležitého. Jenže Vlasta plná adrenalinu neviděla, neslyšela, hnala se vpřed, v&#160;hlavě se jí hromadily revoluční myšlenky, které za chvilku sdělí národu.</p>
			<p class="MLP_text ParaOverride-1">„Vlasto! Poslouchej mě, Vlasto,“ naléhala Ráchel. „Musíme osvobodit Dušánka!“ Tahala Revoluci za sukni, ale Vlasta nedbala, nevnímala, před očima měla vítězství. Vítězství revoluce, své revoluce, svoje vítězství. Zakrátko promluví k&#160;Lidu této země, její hlas bude slyšet všude, ve všech koutech naší vlasti bude slyšet Vlastu a&#160;veškerý Lid v&#160;celé naší vlasti se bude řídit jejími pokyny, protože zrovna vypukla revoluce a&#160;Vlasta Revoluce stojí v&#160;jejím čele.</p>
			<p class="MLP_text ParaOverride-1">Jakmile dorazili k&#160;budově rozhlasu, nařídila Vlasta Lidu, aby počkal venku, dovnitř se všechen nevejde, a&#160;co by tam dělal. Kdyby Lid začal mluvit do rozhlasu najednou, nebylo by mu rozumět, protože každý by říkal něco jiného, co pokládá za nejdůležitější, začal by se mezi sebou dohadovat, možná by si vjel do vlasů, byla by z&#160;toho mela, pranice, a&#160;s&#160;revolucí by byl konec už dneska odpoledne. Jen ať Lid počká hezky venku, Vlasta ví nejlíp, co je zapotřebí Lidu za Lid povědět, zatímco tribun Lidu Petr Semlela se schoval, v&#160;nejvýznamnější, osudové chvíli svůj Lid opustil; v&#160;okamžiku, kdy revoluce vzplála, neboť se naskytl nejvhodnější okamžik, zalezl tribun do prádelny, protože se bál jedné rozlícené ženské. Propásl pravý okamžik a&#160;z&#160;tribuna Lidu stal se zrádcem. Kdoví jak to s&#160;ním skončí, až ho Lid vyšťárá.</p>
			<p class="MLP_text ParaOverride-1">Lid čekal na Vlastu před rozhlasem a&#160;byla ho veliká síla; stále ho přibývalo, zaplnil všechny okolní ulice, také Riegrovy sady a&#160;náměstí Míru, sady Svatopluka Čecha, náměstí krále Jiříka a&#160;Vinohradský hřbitov, shromáždění Lidu sahalo z&#160;kopečka přes Koňský trh až na Můstek, táhlo se přes náměstí Republiky, Havelský trh, Staroměstské náměstí a&#160;Josefovem k&#160;řece, dosahovalo až na pravý břeh. Lidu bylo v&#160;ulicích mnohem víc než po vítězství našich Zlatých hochů v&#160;Naganu, protože revoluce je víc než hokej, víc než kopaná. Vždyť revoluce se týká všech, i&#160;těch, kteří se o&#160;hokej nebo fotbal nezajímají. I&#160;těch, kteří se nezajímají ani o&#160;revoluci.</p>
			<p class="MLP_text ParaOverride-1">Od revolučního Lidu nelze očekávat špetku trpělivosti. V&#160;revolučním Lidu to vře, všechno v&#160;něm směřuje k&#160;přímé akci: Vyházet je z&#160;oken, ty hajzly! Pověsit je na lucerny! Stáhnout z&#160;nich kůži zaživa! Roztrhat! Pošlapat! Zapálit!&#160;– Několik zdatných pořízků rozhoupalo černou audinu zaparkovanou v&#160;zákazu parkování a&#160;převrátilo ji koly vzhůru. Skla se tříštila, alarm houkal, benzin stékal na dlažbu a&#160;Roman pyroman škrtl zapalovačem. Trochu to bouchlo, vzplálo, alarm přestal houkat, pěkně to hořelo, Lid zatleskal a&#160;zvolal: Umí! Ještě pár dalších aut obrátili kolečky vzhůru a&#160;zapálili, moc se jim to líbilo, propadli tomu. Pak začaly vzduchem létat dlažební kostky, mířily do výkladních skříní. Jenže to nebylo jen tak, sklo ve výkladních skříních je značně pevné, pevnější, než bývávalo za první republiky, za války, nebo ve dnech květnového povstání. Kdo chce rozbít výkladní skříň, musí přitlačit. Revoluce dá pěkně zabrat. Musí se také drancovat, obchody se samy nevydrancují. Lidu nezbylo než přiložit ruku k&#160;dílu, aby revoluce probíhala jaksepatří.</p>
			<p class="MLP_text ParaOverride-1">Legální držitelé střelných zbraní si pro ně honem odskočili domů, protože beze střelby se revoluce neobejde. Také majitelé nelegálně držených střelných zbraní si je vyzvedli z&#160;důmyslných úkrytů a&#160;oprávněně předpokládali, že za revoluce se ilegální zbraně stanou legálními. Střelbou se výkladní skříně rozbíjely mnohem lépe a&#160;drancovalo se mnohem snadněji.&#160;– Drancování se Lidu zalíbilo, čas čekání na Vlastu plynul rychleji, připadalo mu to mnohem zábavnější a&#160;užitečnější než sedět v&#160;hospodě a&#160;pít spořádaně pivo z&#160;půllitrů a&#160;kořalku z&#160;půldecových skleniček. Při drancování mohli urážet láhvím hrdla a&#160;lít si kořalku a&#160;šampaňské rovnou do chřtánu. Zadarmo! Jen pozor na střepy a&#160;ostré okraje!</p>
			<p class="MLP_text ParaOverride-1">Co na to policie? Zrovna stávkovala za oprávněné požadavky a&#160;kompetentní činitelé ji zcela ignorovali. Jako by vůbec nestávkovala! Ministr vnitra byl na lovu bažantů v&#160;bažantnici zámku Konopiště s&#160;policejním prezidentem, který se svými podřízenými hochy a&#160;děvčaty nestávkoval z&#160;osobních důvodů, protože plat měl dostatečný, červený obušek mu přidělili při nástupu do funkce a&#160;teplé zimní prádlo vyfasoval v&#160;centrálním skladu policejního teplého prádla ve dvojím vyhotovení protekčně. Neměl žádný důvod stávkovat. Bažantů bylo na Konopišti dost pro několik ministrů a&#160;policejních ředitelů, a&#160;tak stříleli jak o&#160;Silvestru, aby si toho užili, dokud jsou ve funkci a&#160;mohou střílet ze státních pušek do státních bažantů. Byl tam s&#160;nimi také ministr války, ale ten do bažantů nestřílel, protože nesnáší pohled na krev a&#160;z&#160;toho příšerného bouchání mu zaléhaly uši. Odklidil se do síně s&#160;krbem, přikládal do ohně buková polena a&#160;četl si Jiráskovo <span class="MLP_znak_kurziva_11b">Temno,</span> které tu zanechal nedočtené arcivévoda Ferdinand. Když se stávkující policie dozvěděla o&#160;revoluci a&#160;pochopila, že si své oprávněné požadavky jen tak nevystávkuje, svlékla uniformy, oblékla džínsy, mikiny a&#160;bundičky, odložila služební obušky a&#160;se služebními pistolemi v&#160;podpažních pouzdrech se smísila s&#160;revoltujícím Lidem. Stala se jeho součástí.</p>
			<p class="MLP_text_bez1radku_-12-0- ParaOverride-1">Vzhledem k&#160;revoluci význam poníženého, z&#160;rozhlasu vyhozeného tovaryše zvuku Pala Lovečka notně vzrostl, snad i&#160;převýšil význam, kterému se těšil před vyhozením. Protože se přidal na správnou stranu. Kdyby tak jeho oblíbená děvčata z&#160;Ďífy viděla, jak odhodlaně kráčí po boku Vlasty Revoluce v&#160;čele revolučních mas, jak spolu s&#160;ní hrdě vstupuje do budovy rozhlasu hlavním vchodem, jistě by mu odpustila tu jeho poněkud trapnou rozhlasovou epizodu se zbabělým tribunem Lidu, která se jim tak hrubě nelíbila a&#160;za niž s&#160;ním generální ředitel rozvázal pracovní poměr pro ztrátu důvěry. Teď se tam vrací se štítem a&#160;ukazuje Vlastě Revoluci kudy. Protože to tu zná.&#160;– Samotný generální ředitel jim kráčí v&#160;ústrety a&#160;rozpřahuje ruce, všechny by je objal.</p>
			<p class="MLP_text ParaOverride-1">„Vítám vás u&#160;nás, nositelé revoluce!“ zahlaholil generální ředitel srdečně. „Však už byl nejvyšší čas. Náš rozhlas je revoluci zcela k&#160;službám.&#160;– Buďte zdráva, paní Vlasto Revoluce, vždycky jsem byl pro progres a&#160;revoluce, to je ono! To jsme už nutně potřebovali. Zdar, Palo, ty jeden kluku ušatej. Máš moc pěknou kravatu. Revoluční, to se pozná hned.“</p>
			<p class="MLP_text ParaOverride-1">„Servus, Laco,“ odpověděl mu Loveček s&#160;potměšilým úsměvem a&#160;trochou shovívavosti. „Co ty tvoje rybičky, ještě ti nepochcípaly?“</p>
			<p class="MLP_text ParaOverride-1">„Některé pochcípaly, jiné nepochcípaly. Čert vzal rybičky, ať žije revoluce!“</p>
			<p class="MLP_text ParaOverride-1">„Ať žije!“</p>
			<p class="MLP_text ParaOverride-1">„Nejlepší bude, když zajdeme za paní režisérkou Vožatou,“ navrhl Vlastě znalec poměrů a&#160;přední revolucionář Palo. „A&#160;ty, Laco, běž generálně ředitelovat. Zatím… Až tě budeme potřebovat, dáme vědět.“</p>
			<p class="MLP_text ParaOverride-1">Generální ředitel srazil kufry a&#160;šel. Když zašel za roh, dal se do běhu.</p>
			<p class="MLP_text ParaOverride-1">Palo odvedl Vlastu s&#160;Jenůfkou a&#160;Ráchel do režie studia sedm s&#160;otví­ratelnými okny. Také částečně vystřízlivělý pan Šustek s&#160;plyšovým krokodýlem v&#160;ruce držel s&#160;nimi krok. Vždyť k&#160;nim vlastně patřil. Snažil se vrátit hračku Jenůfce, ale ta o&#160;ni ztratila zájem, teď má v&#160;ruce jinou, revoluční hračku&#160;– Palovy spojařské kleštičky. Tak tedy Palo nasměroval Šustka s&#160;krokodýlem do kantýny. Stačilo naznačit kudy. Paní režisérka Vožatá seděla na pojízdné židli, zvolna upíjela sherry z&#160;broušené skleničky a&#160;režírovala pořad Kolem dokola, který před usnutím připravil redaktor Osvald Ostrý; padesát minut informací, názorů a&#160;dojmů ze všech koutů. Tentokrát to byly tři reportáže krajských korespondentů: Nahánění Talinského rybníka, Sběr barevných kovů a&#160;jeho důsledky na Ostravsku a&#160;Zanedbané cestičky okolo Frýdku-Místku. Pořad uzavírala úvaha Pavla Plece o&#160;příčinách a&#160;důsledcích zvýšeného výskytu srn a&#160;srnců. U&#160;mikrofonu ve studiu seděl hlasatel pan Metoděj Klepeta a&#160;zlaté knoflíčky u&#160;manžet se mu leskly. Četl Plecovu úvahu, protože její autor měl všechny myslitelné vady řeči a&#160;také prskal do mikrofonu, takže byl ve studiu nepoužitelný.</p>
			<p class="MLP_text ParaOverride-1">„Ach, vy máte, Palo, tuze pěknou kravatu!“ zvolala paní režisérka Vožatá, když spatřila tovaryše zvuku Lovečka ve dveřích. „Není na ní vyobrazena sopka Kaiakakapplapatlalalokul soptící lávu na chrpy v&#160;modřanském džbánku?“</p>
			<p class="MLP_text ParaOverride-1">„Máte pravdu, paní režisérko, ale v&#160;tuto chvíli to není důležité. Důležitější je, koho vám sem vedu.“</p>
			<p class="MLP_text ParaOverride-1">„Kohopak mi sem, Palo, vedete?“</p>
			<p class="MLP_text ParaOverride-1">„Samotnou Vlastu Revoluci s&#160;doprovodem. Vypukla totiž revoluce.“</p>
			<p class="MLP_text ParaOverride-1">„Opravdu? Opravdová revoluce?“ podivila se paní režisérka. „Jako v&#160;pětačtyřicátém!“ zvolala štěstím bez sebe. „To byla přece také revoluce, já to vím, vždyť jsem byla u&#160;toho. Vždyť o&#160;tom pokaž­dé v&#160;květnu vyprávím, aby se nezapomnělo. Vždyť jsem pamětnice účastnice,“ chlubila se Vlastě. „Na pomoc bojující Praze! Takto jsem volala do mikrofonu, když vypuklo povstání. Kdybyste chtěla, milostivá paní, ráda znovu zavolám. A&#160;pak jsme vyhráli.“</p>
			<p class="MLP_text ParaOverride-1">„My také vyhrajeme,“ řekla Vlasta odhodlaně, „ani nebudete muset volat o&#160;pomoc. Jen už mě pusťte k&#160;tomu mikrofonu.“</p>
			<p class="MLP_text ParaOverride-1">„S&#160;radostí, paní Revoluce. Jako bych tu ve studiu sedm, jediném s&#160;otvíratelnými okny v&#160;celém rádiu, čekala na tento okamžik. Nejdřív se však musíte se mnou napít. Co byste řekla skleničce sherry?“</p>
			<p class="MLP_text ParaOverride-1">„Sherry, říkáte? A&#160;proč ne, sherry… Však nám ta revoluce ne­uteče.“</p>
			<p class="MLP_text ParaOverride-1">„Mami, mami, já mám taky žížu!“ ozvala se Jenůfka dosud tiše sledující dění zpoza Vlastiny sukně. „Ať mi ta stará čarodějnice dá napít!“</p>
			<p class="MLP_text ParaOverride-1">„To je ale roztomilý andílek,“ zajásala paní režisérka. „Je to vaše dcerunka, paní Revoluce? Jako by vám z&#160;oka vypadla. Až na ty černé vlásky a&#160;ta černá očka, ty budou jistě po tatínkovi…“</p>
			<p class="MLP_text ParaOverride-1">„Nemám žádnýho tatínka. Nepotřebuju. Hele, co mám!“ Jenůfka ukázala paní Vožaté Palův dárek a&#160;už už se chystala přecvaknout kleštičkami kabel od mikrofonu. Naštěstí měl Palo postřeh a&#160;nehodě zabránil. Vyrvat kleště z&#160;křehkých dětských ruček se mu však nepodařilo.</p>
			<p class="MLP_text ParaOverride-1">Sherry bylo víc než polovina láhve, také druhá sklenka se našla, ale malinovka pro malou holčičku v&#160;košíčku nebyla.</p>
			<p class="MLP_text ParaOverride-1">„Takové malé holčičky sherry nemůžou…“</p>
			<p class="MLP_text ParaOverride-1">„Můžou, co by nemohly!“ namítla Jenůfka rozhodně. „Copak je to jedovatý?“</p>
			<p class="MLP_text ParaOverride-1">„Jedovaté to věru není,“ zasmála se paní Vožatá. „To bych byla mrtvá už přes půl století.“</p>
			<p class="MLP_text ParaOverride-1">„Tak vidíš!“</p>
			<p class="MLP_text ParaOverride-1">Nedalo se nic dělat, Jenůfka si prosadila svou, opila se jedním douškem a&#160;vmžiku usnula. Aspoň byl od ní pokoj, Vlasta mohla nerušeně promlouvat k&#160;národu. Ještě musela uklidnit vzrušenou kaplanku: Jakmile domluví, potáhnou na věznici a&#160;vysvobodí Dušánka.</p>
			<p class="MLP_text ParaOverride-1">„Jen aby nebylo pozdě…“ lamentovala Ráchel. „K&#160;čemu celá revoluce, kdyby mně ho popravili…“</p>
			<p class="MLP_text_bez1radku_-12-0- ParaOverride-1">Lid je veličina osob, které toho mají spoustu společného, ale ne všechno, všechno ne. Každý je jiný. Lidu je mnoho a&#160;není jednotný v&#160;názorech ani ve skutcích. S&#160;revolucí teď všichni souhlasí. Ano, revoluce, ano, ano, ano! Ale jak? Jak dál? Jak dál, to jim řekne Vlasta prostřednictvím rozhlasu; zformuluje názory, které Lid přijme za své, aby netápal v&#160;rozporech a&#160;bezradnosti. Zatím si krátil chvíli drancováním obchodů a&#160;zapalováním hořlavých pouličních objektů. Část Lidu se nemohla drancování nabažit, drancovala by od rána do večera a&#160;pak ještě celou noc, protože v&#160;noci je tma a&#160;požáry jsou krásné, viditelnější než za dne. A&#160;nazítří by drancovala znovu. Jiná část Lidu byla už drancování nabažena a&#160;neshledávala na něm tolik zábavného, čekala trpělivě, až Vlasta v&#160;rádiu pronese svůj proslov a&#160;řekne jim, co dál, aby to mělo smysl, aby se revoluce pohnula kupředu. Tato část Lidu přešlapovala po dlažbě z&#160;nohy na nohu a&#160;v&#160;hloučcích si vyprávěla rozmanité příběhy ze života, co viděla v&#160;televizi, jak měli hrát naši Zlatí hoši s&#160;Pobřežím slonoviny a&#160;jak nehráli, co s&#160;načatou revolucí… Velice frekventovaným tématem byly nemoci, šedý zákal, kyčelní klouby, zvláště pak infarkty, mozkové mrtvice a&#160;rakovina. Hovořilo se také o&#160;tom, jak nejlépe a&#160;nejúčinněji zazimovat chalupu či chatu, zabezpečit ji proti hlodavcům, kolik žere sitygou a&#160;jestli stojí za to, měnit letní pneumatiky za zimní.</p>
			<p class="MLP_text ParaOverride-1">Radikálnější část Lidu napadlo, že by mohli drancovat příbytky establišmentu za tlustými zdmi, když už se tak sešli a&#160;je jich na to dost. Mohli by si přitom zaplavat v&#160;krytých bazénech s&#160;ohřívanou vodou a&#160;něco si na trávníku ugrilovat.</p>
			<p class="MLP_text ParaOverride-1">„Ale co ty jejich gorily?“ namítl Růžička z&#160;Kobylis, mládenec s&#160;líčky červenými a&#160;levým uchem odstávajícím víc než pravé.</p>
			<p class="MLP_text ParaOverride-1">„Co by,“ namítl policista Salajka z&#160;Motola, pořízek v&#160;džínsech a&#160;bundičce, podobně rostlý jako zmiňované gorily. Sáhl do podpaždí a&#160;vytáhl služební pistoli. „Když to nepůjde bez boje, bude se bojovat.“ Policista Salajka pochopil, co od něj revoluce požaduje a&#160;co od ní může získat, když mu stát odpírá zvýšení platu, červený obušek a&#160;teplé prádlo.&#160;– Táhlo se tedy na čtvrť bohatců.</p>
			<p class="MLP_text ParaOverride-1">Jakmile dostaly gorily od svých zaměstnavatelů příkaz bránit je do posledního muže, povolily si kravaty nebo je zahodily, vypnuly signální stěny a&#160;hlídací kamery, otevřely brány a&#160;vchody do krytých bazénů, rozpřáhly ruce a&#160;s&#160;radostným úsměvem vykročily Lidu vstříc. Vždyť i&#160;gorily pocházejí z&#160;Lidu této země a&#160;jsou jeho součástí. V&#160;tuto historickou chvíli si uvědomily, kam patří.</p>
			<p class="MLP_text ParaOverride-1">Vyděšený establišment si uvědomil, že z&#160;tajných skrýší a&#160;soukromých protiatomových krytů ho Lid snadno vyšťárá, když se gorily zachovaly tak mrzce a&#160;zradily své chlebodárce, naskákal do helikoptér, vznesl se do vzduchu a&#160;uprchl do neznáma.</p>
			<p class="MLP_text ParaOverride-1">Gorily otevřely ledničky, bary a&#160;sklepy svých zaměstnavatelů, a&#160;kdo se chtěl vykoupat v&#160;teplé vodě, tomu půjčily plavky. Lidu ve čtvrti bohatých došlo, že revoluce je vlastně veliká, všelidová slavnost. Na ostříhaných trávnících ve spadaném listí a&#160;na zahradních stolech se jedlo, pilo, hodovalo, vyhrávala hudba reprodukovaná i&#160;živá, grily se žhavily, ohně plály, střílelo se do vzduchu, veselilo, radovalo… Zítra se nejde do práce, děti nemusí do školy, je revoluce!</p>
			<p class="MLP_text_bez1radku_-12-0- ParaOverride-1">Do tiché věznice se vkrádal večer. Počátkem listopadu se večer vkrádá už odpoledne a&#160;nedá se s&#160;tím nic dělat, nanejvýš rozsvítit. Na oddělení&#160;OOO se rozsvěcet nemuselo, svítí se tam nepřetržitě, protože tu nejsou okna a&#160;strážný Béďa musí vidět na vězně. U&#160;vězňů odsouzených k&#160;trestu smrti se předpokládá větší motivace k&#160;pilování mříží.</p>
			<p class="MLP_text ParaOverride-1">Dušánek měl na sobě pruhovaný župan, aby tu neseděl jen tak v&#160;pyžamu, a&#160;zabořený v&#160;ušáku četl si poklidně Karla Poláčka:</p>
			<p class="MLP_text ParaOverride-1">„Kdybys mě, můj tatíčku, nenaučil krásti, moh jsem bejt dnes chloubou svý drahý český vlasti…“</p>
			<p class="MLP_text ParaOverride-1">Selektivní naslouchání fungovalo báječně, bez něj by se z&#160;těch dobře slyšitelných keců, které se linuly ze Pštrosa ve vedlejší kobce, zbláznil. Je s&#160;podivem, že se ještě nezbláznil strážný Béďa za stolem. Dušánka z&#160;poutavé četby nevyrušil ani vpád štráfkomanda, které vtrhlo na oddělení vyzbrojeno obušky, pouty a&#160;lepicí páskou na koberce.</p>
			<p class="MLP_text ParaOverride-1">„Kdybych se bejval dobře učil, moh jsem bejt dneska profesorem, ale že jsem se neučil, tak jsem se stal loupežníkem…“ četl si Dušánek, zatímco vedle v&#160;kobce štráfkomando zalepilo Pštrosovi kušnu lepicí páskou a&#160;spoutalo mu ruce i&#160;nohy. Pak ho zmalovalo pendreky. A&#160;to všechno proto, aby měl Dušánek klid, protože osudová chvíle je už přede dveřmi.</p>
			<p class="MLP_text ParaOverride-1">„Nemám na tom světě žádný potěšení a&#160;moje mladý oudy musej shnít ve vězení.&#160;– Ba jó.“</p>
			<p class="MLP_text ParaOverride-1">Dušánkovo selektivní naslouchání vyřadilo všechny nepříjemné zvuky, také příchod pana Dostálka a&#160;jeho pacholíků. Dneska nemají na sobě červené kápě, oblékli se do fraků, obuli lakýrky a&#160;uvázali černé motýlky. Vyklubali se z&#160;nich sklepníci.</p>
			<p class="MLP_text ParaOverride-1">„Pane Beránku, večeře!“ zahlaholil pan Dostálek ode dveří. Nevěděl, že ho Dušánek neslyší, a&#160;proto nechápal, že sedí zahloubán do knihy v&#160;ušatém křesle a&#160;nevšímá si, jak pacholíci číšníci chystají tabuli.</p>
			<p class="MLP_text ParaOverride-1">„Z&#160;toho, rodičové, příklad si vemte a&#160;svoje dítky na loupežnictví nedávejte!&#160;– Ba né!“ Dušánek dočetl a&#160;odložil knihu. V&#160;tu ránu si všiml činnosti v&#160;kobce a&#160;vyřadil selektivnost svého naslouchání.</p>
			<p class="MLP_text ParaOverride-1">„Při takto jedinečné příležitosti vás nemohu nechat samotného. Večeřet budeme spolu,“ oznámil pan Dostálek a&#160;pokynul Dušánkovi, aby usedl. Na stole byl damaškový ubrus, porcelán s&#160;jemným zeleným dekorem, vyrobený ve vídeňské porcelánce Augarten, příbory dostatečně těžké, ale stříbro to nebylo, nejspíš alpaka. „Ten řízek jste vybral znamenitě, nic lepšího vás nemohlo napadnout.“</p>
			<p class="MLP_text ParaOverride-1">Pod Dušánkem se podlomila kolena. Už je to tady: jeho poslední řízek.</p>
			<p class="MLP_text ParaOverride-1">„Měl bych si umýt ruce,“ řekl tiše. Před jídlem si vždycky umývá ruce, maminka na to dbala. Aby se nenakazil ošklivou nemocí. Aby neumřel.</p>
			<p class="MLP_text_bez1radku_-12-0- ParaOverride-1">Ráchel se celou dobu, co táhli na rozhlas a&#160;také v&#160;rozhlase, snažila Vlastu přesvědčit o&#160;prvořadosti osvobození Dušánka. Vždyť byl odsouzen k&#160;trestu smrti a&#160;neví se, kdy bude popraven. Co když dnes večer nebo zítra ráno? Co když je už dokonáno a&#160;vzhledem k&#160;revolučnímu dění zpráva o&#160;popravě Dušana Beránka nebyla zveřejněna?</p>
			<p class="MLP_text ParaOverride-1">Vlasta však Ráchelina úpěnlivého volání nedbala. Vlasta byla pohlcena revolucí, byla v&#160;jejím vleku. Ačkoli o&#160;revoluci neustále přemýšlela a&#160;zabývala se jí, mluvila o&#160;ní v&#160;hospodě i&#160;při nakupování, psala o&#160;revoluci odborné stati a&#160;přednášela, revoluce ji zaskočila. Vlasta nevěděla jak dál. Stanula v&#160;jejím čele, a&#160;teď nezbývá než jednat. Nejprve bylo zapotřebí artikulovat několik tezí, aby revoluční kvas dostal fazónu a&#160;směřování. Toto je třeba honem honem vyslovit, aby si nadšeně rabující Lid nerozraboval celou svoji krásnou vlast. Pak může zvážit další kroky. Hezky postupně. Dušánkův osud ji najednou přestal znepokojovat. V&#160;hlavě jí rotovala spousta nápadů, jenže na jejich promýšlení a&#160;přesné formulování, popřípadě konzultace s&#160;fundovanými intelektuály nebyl čas. Stejně by při pluralitě názorů nemuselo dojít ke shodě. Pokud by ke shodě došlo, byla by to jenom shoda názorů. Ale co revoluce? Revoluce kašle na shodu názorů intelektuálských myslitelů, ta si po svém dělá v&#160;ulicích, co chce.</p>
			<p class="MLP_text ParaOverride-1">Vlasta Revoluce si sedla k&#160;mikrofonu, paní režisérka Vožatá otevřela okno do parku. Ptáčci tentokrát ani nepípli, jejich cvrlikání zaniklo v&#160;rachotu revoluce: výkřiky, střelba, třeskot tříštěného skla a&#160;detonace. Palo Loveček čekal nad ovládacím panelem na pokyn. Bude to rovnou, naživo. Červená, teď!</p>
			<p class="MLP_text ParaOverride-1">„Ahoj, lidi,“ začala Vlasta. „Všichni lidi této země! Konečně jsme se dočkali. Už je to tady. Už je to tady!“</p>
			<p class="MLP_text ParaOverride-1">V&#160;těchto místech přimixoval Palo bouřlivý potlesk a&#160;výkřiky nadšení, ovace tisícihlavého davu natočené před lety na koncertu The Plastic People of the Universe v&#160;Prostřední Rakové.</p>
			<p class="MLP_text ParaOverride-1">„To, co slyšíme a&#160;vidíme kolem sebe, to, čeho se všichni účastníme, to je&#160;– revoluce!“ pokračovala Vlasta. „Ten, kdo k&#160;vám teď hovoří, je&#160;– Vlasta Revoluce!“&#160;– Palo opět zapracoval a&#160;přimíchal ovace z&#160;plastického koncertu.</p>
			<p class="MLP_text ParaOverride-1">„Poslyšte, lidi, co vám teď řeknu, a&#160;nepřerušujte mě, není třeba tleskat, ještě jsme nevyhráli. Je třeba&#160;– jednat! Revoluce chce&#160;– činy!“ Vlasta mávala na Pala, ať už s&#160;těmi ovacemi dá pokoj.</p>
			<p class="MLP_text ParaOverride-1">„Tak jo,“ řekl Palo dotčeně. Vždyť to myslel dobře, vždyť to byl jeho příspěvek revoluci. Připadal si jen s&#160;rukama v&#160;klíně a&#160;se sluchátky na uších málo využitý. Vždyť revoluce, to je akce.</p>
			<p class="MLP_text ParaOverride-1">„Revoluce není rozmar ani běžný prostředek politiky, revoluce je krajní řešení,“ pokračovala Vlasta nerušeně a&#160;její hlas se linul nejen z&#160;rozhlasových přijímačů ve všech koutech naší vlasti, ale také z&#160;reproduktorů místních rozhlasů ve všech obcích naší vlasti, které místní rozhlas mají, protože revoluce je tím nejdůležitějším, co teď zrovna je, a&#160;týká se každého z&#160;nás, i&#160;těch, kteří kašlou na všecko.</p>
			<p class="MLP_text ParaOverride-1">„Revoluce je nutnost,“ řekla Vlasta do mikrofonu důrazně a&#160;přesvědčivě. „Co bychom si bez revoluce počali!&#160;– Revoluce osvobodí Lid, nás všechny, od poroby!&#160;– Revoluce svrhne vládu tmy a&#160;nastolí vládu světla!&#160;– Despotický prezident bude nahrazen osvíceným!&#160;– Kdo má hodně, dá těm, kteří mají málo nebo nic!&#160;– Revoluce stanoví pevné ceny nápojů!&#160;– Je konec s&#160;lhaním a&#160;nenávistí! Ať žije pravda a&#160;láska! Ať žije revoluce!“</p>
			<p class="MLP_text ParaOverride-1">Nebylo toho mnoho, co Vlasta Revoluce řekla do rozhlasu. Neměla to promyšlené, nebylo to rozumné ani uskutečnitelné, sama tomu nevěřila. Ale blábol to byl revoluční. Bez takových blábolů se revoluce neobejde.&#160;– Nakonec ještě vyzvala k&#160;ukončení drancování.</p>
			<p class="MLP_text ParaOverride-1">„Revolucionáři nejsou banda lupičů! Nadrancujte si, co je třeba, jen to nejnutnější, ale zbytečně to neprotahujte. Revoluce přece není jen o&#160;drancování, revoluce je hlavně o&#160;svobodě. Pryč s&#160;despotou! Vzhůru na Hrad!“</p>
			<p class="MLP_text ParaOverride-1">Palo vypnul mikrofon a&#160;pustil do éteru Smetanu: „Uhodila naše hodina! Otevřely se brány! Pražská se vzbudila chudina a&#160;zahraje si na pány!“</p>
			<p class="MLP_text ParaOverride-1">„Na Hrad?“ zděsila se Ráchel. „Zrovna teď na Hrad, když je Dušánek ve vězení?“</p>
			<p class="MLP_text ParaOverride-1">„Na Hrad!“ zahlaholila Jenůfka radostně. „Za princeznama!“</p>
			<p class="MLP_text_bez1radku_-12-0- ParaOverride-1">Řízek vypadal pěkně a&#160;panu Dostálkovi zřejmě chutnal; byl osmažený do temnějšího zlatova a&#160;přetékal talíři přes okraje. Pacholíci ve fracích se sice tvářili číšnicky odtažitě, jistě by však takovýmto řízkem nepohrdli. Ani příbor by nemuseli, klidně by ho vzali do rukou. Dušánek nejedl, nedokázal polknout jediné sousto. Také polévku nechal stát. Už vystydla. Studená polévka není k&#160;ničemu, ale řízek se dá jíst i&#160;vychladlý. Láďa, Sváťa, Kája a&#160;Pepíček budou o&#160;něj losovat. Kdyby ho rozkrájeli na čtyři díly, dostalo by se na každého. Není však jisté, že by kráječ krájel spravedlivě. Jistě by na někoho vybyl menší kousek. Pak by si záviděli, osočovali by se, a&#160;to by vedlo k&#160;nevraživostem, v&#160;pevném kolektivu by vznikla trhlina. Kdo by je pak rozsoudil… Pan Dostálek? Ten se prkotinami nezabývá. Losování je spravedlivé a&#160;vzrušující.</p>
			<p class="MLP_text ParaOverride-1">Večeře pro dva dorazila do věznice ve speciálních, teplotu udržujících nádobách z&#160;hotelu Šroubek, jehož kuchyně je řízky proslavená po celé střední Evropě. Řízek nebyl sám: jako předkrm se dávala šunková rolka s&#160;křenovou šlehačkou, pak hovězí polévka s&#160;játrovými knedlíčky, přílohou k&#160;řízku byl vlašský salát jak o&#160;štědré večeři a&#160;nakonec dezert&#160;– valašský frgál se švestkami. Ale ten už byl na účet podniku. Pan hoteliér Šroubek věřil, že když odsouzenec k&#160;smrti sní jeho valašský frgál, v&#160;hotelu Šroubek stoupne tržba o&#160;dvě třetiny.</p>
			<p class="MLP_text ParaOverride-1">„Vám nechutná?“ divil se pan Dostálek. „Vždyť je to dobré! Takový pěkný řízek z&#160;krkovičky, správně prorostlý a&#160;šťavnatý, dobře usmažený… Z&#160;kýty bývají taky dobré, ale ta prorostlost jim chybí, prorostlost dává řízku říz a&#160;šťavnatost, rozplývavost na jazyku, tu pravou křehkost. Také z&#160;kotlety lze usmažit řízek, ale řeknu vám, pane Beránku, je to sušina. Kdyby byl velký hlad, prosím. Nebo kdyby nebylo na vybranou. Sníst se to dá, ale uctít někoho kotletou, to tak zrovna.“ Vtom si pan Dostálek všiml, jak se Dušánek nimrá v&#160;jídle, jak honí hrášek ze salátu po talíři. „No, když nechcete, nikdo vás nutit nebude. Ale řeknu vám, pane Beránku, šlapete si po štěstí. Takovýto řízek vám už nikdo neusmaží.“</p>
			<p class="MLP_text ParaOverride-1">„Když já…“</p>
			<p class="MLP_text ParaOverride-1">„Dejte si aspoň frgál. Můžete i&#160;můj, já na sladké moc nejsem.“</p>
			<p class="MLP_text ParaOverride-1">„To bych ani ten… Nějak mi to neto… Nekouše.“</p>
			<p class="MLP_text ParaOverride-1">„Ale pivo, pivo si dáte, že. Pivo se nekouše, haha,“ pan Dostálek otevřel dvě láhve plzeňské dvanáctky a&#160;nalil sobě i&#160;Dušánkovi. „Tak na zdraví, pane Beránek. Ať nám slouží!“</p>
			<p class="MLP_text ParaOverride-1">Pan Dostálek vyzunkl sklenici nadvakrát. Dušánek měl klapku v&#160;hrdle pevně sevřenou a&#160;nedokázal polknout ani hlt plzeňské dvanáctky. Pivo mu vylítlo z&#160;úst, pocákalo stůl s&#160;jídlem a&#160;docáklo až na pana Dostálka.</p>
			<p class="MLP_text ParaOverride-1">„Promiňte. Nějak mi to… to.“</p>
			<p class="MLP_text ParaOverride-1">„Nic se neděje, chápu, nejste zvyklý na takové věci. Příště by to bylo snadnější, jenže…“ Tu se pan Dostálek zarazil a&#160;nedořekl. Podíval se na hodinky. „Když to nejde, tak to nejde, přece to nebudeme lámat přes koleno. Stejně už je čas.&#160;– Pacholíčci, do montérek!“ zavelel.</p>
			<p class="MLP_text ParaOverride-1">Pacholíci se rovnou tady, na oddělení OOO, v&#160;Dušánkově kobce, svlékli z&#160;fraků, frakových kalhot a&#160;frakových košilí, odvázali si číšnické motýlky, oděvy uložili na ramínka a&#160;zavěsili na mříž. Bylo to velice dekorativní, jako na divadle, když hrají Camuse. Rázem se ocitli v&#160;černých punčocháčích. Nazí do půli těla vyndali z&#160;kufru rudé kápě a&#160;škorně se zvednutou špičkou, přepásali se opasky širokými, vybíjanými&#160;– a byli v&#160;montérkách.</p>
			<p class="MLP_text_bez1radku_-12-0- ParaOverride-1">Pan prezident zase pil a&#160;první dáma se na to nemohla dívat.</p>
			<p class="MLP_text ParaOverride-1">„Bořku, ty už zase piješ!“</p>
			<p class="MLP_text ParaOverride-1">„Nepiju zase,“ namítl pan prezident posmutněle. „Piju,“ připustil a&#160;napil se rovnou z&#160;láhve, v&#160;níž byla kromě kořalky uvězněna dobře rostlá hruška Williamsova. Jak ji tam vecpali takovým úzkým hrdlem? Musela do láhve narůst na stromě, jinak se to nedá vysvětlit. Musel to být moc krásný strom plný láhví, ve kterých dozrávají hrušky. Na podzim se láhve očešou a&#160;nalije se do nich kořalka. Jak ji odtud vyndá, tu hrušku, až láhev dopije? Dlouho to trvat nebude… Má kvůli tomu rozbít takovou pěknou láhev? Škoda by jí bylo. Prezident musí být dobrým hospodářem. Dobrý hospodář nerozbije kvůli hrušce flašku.</p>
			<p class="MLP_text ParaOverride-1">„Nemůžu se na to dívat,“ řekla první dáma.</p>
			<p class="MLP_text ParaOverride-1">„Tak se nedívej.“</p>
			<p class="MLP_text ParaOverride-1">„Dobře,“ řekla první dáma, vyrvala manželovi láhev s&#160;hruškou z&#160;ruky a&#160;nechala se odvézt s&#160;láhví do Velkých Šírých Rodných Lán.</p>
			<p class="MLP_text ParaOverride-1">„Trhni si!“ volal za ní pan prezident. „Se mnou nevyjebeš.“ Vratkým krokem se odebral do knihovny, kterou dědí prezidenti po prvním panu prezidentovi i&#160;s&#160;psacím stolem a&#160;výhledem na město. První pan prezident by se tuze divil, co má Bořek Bouchala v&#160;tajné zásuvce zděděného psacího stolu: dvanáct láhví kořalky! Nebyly v&#160;nich žádné hrušky, neprovokovaly k&#160;planým úvahám a&#160;bylo v&#160;nich víc tekutiny. Pan prezident zavěsil na kliku zvenčí cedulku „NERUŠIT“ a&#160;otevřel první láhev. Stačilo zakroutit plechovým uzávěrem a&#160;bylo odšpuntováno. Když se pan prezident v&#160;knihovně takto zamyslel, vystačil si sám. Ani nepostradatelnou pravou ruku, prvního sekretáře Nykla Nyklíčka tu nemusel mít.</p>
			<p class="MLP_text ParaOverride-1">„Nykl, Nykl, Nyklíček je sekretář na klíček. Vzal si balíček zralých jablíček od svých tetiček, Nykl Nyklíček…“ broukal si pan prezident, když se rozhlížel kolem hledaje sklenku. „Nykle, Nyklíčku, kam jsi zasel skleničku? Nevadí, správnej chlap si poradí.“ A&#160;nalil si kořalku rovnou do chřtánu. „Plná huba štamprla, říká Milan Bambrla.“</p>
			<p class="MLP_text ParaOverride-1">Když měl pan prezident láhev při ruce, nepotřeboval společníka, dvorního šaška ani moudrého filozofa, polykače ohně, půvabné akrobatky ani biograf. Vystačil si s&#160;láhví sám. Napil se zhluboka a&#160;vyhlédl z&#160;okna. Večer se pozvolna klade na město, na celou zemi, kterou on, Bořek Bouchala, prezident Lidem zvolený, tak moudře a&#160;spravedlivě spravuje. Smráká se a&#160;lampy rozsvěcují, rackové nad řekou se blýskají v&#160;odlescích iluminace. Bodrý Lid zajisté v&#160;hostincích popíjí a&#160;je v&#160;duchu s&#160;ním, se svým panem prezidentem. Jakého si zvolil, takového má. Pan prezident se napil pořádně. Chce mu v&#160;tom snad někdo bránit? Nějaká ženská? Veřejné mínění? Páni doktoři? Ani pan ministr zdravotnictví si netroufne na prezidenta. „Hehehe! Hehehehe… he.“&#160;– Otevřel okno a&#160;vyklonil se hluboce. Uslyšel svůj Lid. Jeho Lid jásá, volá Bořka Bouchalu, svého prezidenta. Lid za ním spěchá, jde ho navštívit. Spěchá na Hrad, chce se s&#160;ním napít.</p>
			<p class="MLP_text ParaOverride-1">„Co mu nabídneme, Nykle Nyklíčku? Hrušku Williams? Ne, hrušku ne. Lid nepotřebuje hrušku, Lidu nalijeme slivovici, to je naše národní hodnota! A&#160;pivo pro Lid, Nykle Nyklíčku. Tak. Vyvalte sudy, odšpuntujte láhve, zabijte prase. Co, prase, jedno je málo, dvě prasata, tři… Sto prasat, tisíc, milion… Pro každého jedno prase, ať se zase Lid v&#160;každém čase topí v&#160;mase prasečím. Tak to uděláme, pro každého prase, Nykle Nyklíčku. Žádný odmlouvání!“</p>
			<p class="MLP_text ParaOverride-1">Nestává se každý den, aby se Lid hrnul na Hrad pozdravit pana prezidenta. Vlastně se to Bořkovi Bouchalovi ještě nikdy nestalo, aby Lid… Jen hordy turistů přicházejí fotografovat hradní stráž, katedrálu a&#160;pamětihodnosti. Tolik Lidu naráz se tu dnes hrne poprvé.&#160;– Pan prezident si stoupl na parapet a&#160;rozpřáhl paže v&#160;gestu, které by objalo celý svět. Jak on ten svůj Lid miluje! Nikdy nikdo na světě svůj Lid nedokázal a&#160;nedokáže tolik milovat. Ani Karel IV., otec vlasti, ani pan prezident Osvoboditel, ani Jan Žižka s&#160;Františkem Palackým a&#160;generálem Ludvíkem Svobodou dohromady.</p>
			<p class="MLP_text ParaOverride-1">„Ty můj Lide jeden boubelatej!“ zvolal pan prezident a&#160;vykročil mu vstříc…</p>
			<p class="MLP_text ParaOverride-1">Naštěstí byla pod oknem knihovny hromada nahrabaného listí, kterou se hradní zahradníci navzdory ekologům pokoušeli spálit. Jenže listí nebylo dostatečně proschlé, děsně čadilo panu prezidentovi do oken, tak je zahradníci raději uhasili třemi kýbly užitkové vody. Pan prezident spadl do měkkého a&#160;jeho zdraví neutrpělo. Zato zevnějšek!</p>
			<p class="MLP_text ParaOverride-1">Lid vedený Vlastou Revolucí už byl téměř na Hradčanském náměstí, když tu si Jenůfka cupitající vedle mámy všimla podivného úkazu.</p>
			<p class="MLP_text ParaOverride-1">„Mami, mami, támhle letí pán!“</p>
			<p class="MLP_text ParaOverride-1">Vlasta zahlédla jen oblak zvířeného popela a&#160;listí. Když k&#160;němu přiběhli, byl už pán z&#160;hromady venku, vyškrábal se z&#160;ní svépomocí za hlasitého klení a&#160;prskání. Stopy létacího dobrodružství však nesl na svém zevnějšku. Takhle by v&#160;něm pana prezidenta nepoznal ani Nykl Nyklíček, ani první dáma. Obličej měl umouněný popelem, smrděl kouřem a&#160;kořalkou. Lid ho rázem přijal za svého, pokládal ho za revolucionáře prvního sledu vyhozeného z&#160;okna tyranovými strážemi. A&#160;tak pan prezident Bořek Bouchala táhl se svým Lidem na Hrad svrhnout nenáviděného despotu. S&#160;Lidem také vykřikoval:</p>
			<p class="MLP_text ParaOverride-1">„Pryč s&#160;tyranem! Ať žije revoluce! Vlasta Revoluce na Hráád!“</p>
			<p class="MLP_text_-0-12- ParaOverride-1">Hradní stráž stála ukázněně ve svých budkách a&#160;čekala na střídání. Lid, který se hrnul Matyášovou bránou a&#160;volal „Pryč s&#160;tyranem“, „Ať žije revoluce“, „Chceme svobodu“ a&#160;další, ani nenapadlo obávat se zákroku. Nepokládal hradní stráž za nebezpečí, nevěřil, že z&#160;těch jejích pochromovaných flint lze vystřelit. Jako by hradní stráž byli jenom vycpaní pajduláci na klíček, za jistých okolností způsobilí provést několik prostocviků a&#160;toporným krokem odkráčet a&#160;uložit se do krabice, než je zase vytáhnou a&#160;natáhnou. Jestli nejsou na baterky… Jenže hradní stráž byla živá a&#160;na vystřídání nepočkala: opřela flinty o&#160;strážní budky, zahodila čepice, strhala si šňůry a&#160;dis­tinkce z&#160;plášťů, rozepnula knoflíky a&#160;přidala se k&#160;Lidu.</p>
			<p class="MLP_dopis_bez1radku_-I- ParaOverride-1">Moje nejdražší maminko,</p>
			<p class="MLP_dopis_bez1radku_-I- ParaOverride-1">tak Ti píšu poslední dopis z&#160;vězení. Zítra už tu nebudu. K&#160;večeři byl řízek, ale nějak mi nechutnal, jediné sousto jsem nedokázal spolknout. Ani vlašský salát jsem nesnědl, ty ho umíš nejlíp. Mnohem líp, než ho dělají v&#160;hotelu Šroubek.</p>
			<p class="MLP_dopis_-I- ParaOverride-1">Viděl jsem Tě naposledy u&#160;soudu. Škoda že jsme si nemohli ani chvilku popovídat. Domů se už nevrátím, čeká mě cesta jinam, cesta poslední. Nechce se mi, na světě je moc pěkně, dokonce i&#160;ve vězení by to ušlo, kdyby si mě tu nechali třeba kdovíjak dlouho.</p>
			<p class="MLP_dopis_-I- ParaOverride-1">Teď už nic nebudu potřebovat. Všechny láhve, které jsem kdy dostal k&#160;narozeninám a&#160;žádnou nevypil, jsou v&#160;mém pokoji v&#160;šatníku na dně. Je jich přesně&#160;25, rozmanitého obsahu. Daruj je panu Šustkovi, ten to dokáže ocenit. A&#160;šatstvo Armádě spásy nebo nějakým jiným dobrodějům, byla by to škoda vyhodit. Na barvě a&#160;materiálu rakve nesejde, to nechám na Tvém uvážení, jako členka Společnosti přátel žehu vyznáš se ve věcech funerálních líp než já. Hlavně nic drahého, vždyť to stejně shoří.</p>
			<p class="MLP_dopis_-I- ParaOverride-1">Všechny tři svoje kravaty odkazuji Palu Lovečkovi, je to milý hoch a&#160;pěknou kravatu dokáže ocenit. Ať si jich užije ve zdraví. Vyřiď pozdravení všem mým kolegům z&#160;rozhlasu, ať se mají dobře. Skvěle se mi s&#160;nimi pracovalo.</p>
			<p class="MLP_dopis_-I- ParaOverride-1">Seznámil jsem se tu s&#160;panem Dostálkem, říkají mu Mydlář. Večeřeli jsme spolu. Je to slušný člověk a&#160;řízek mu velice chutnal, byl z&#160;krkovičky. Z&#160;krkovičky prý jsou nejlepší. Řízek prý nikdy nezarmoutí, říkal pan Dostálek. Jenomže já nevím. Říkal taky, že to nebolí, že je to hned. Prý si na něj nikdo nestěžoval. Prý jsem v&#160;dobrých rukou. V&#160;těch nejlepších.</p>
			<p class="MLP_dopis_-I- ParaOverride-1">Škoda že nevěřím v&#160;pána Boha. Kdybych věřil, věděl bych možná, co mě čeká, a&#160;jestli vůbec něco. Takhle nevím. Ale třeba se zase jednou setkáme. Jenom moc nespěchej!</p>
			<p class="MLP_dopis_podpis_-I- ParaOverride-1">Tvůj milující syn <br/>Dušan</p>
			<p class="MLP_text_bez1radku">„Hotovo, pane Beránku?“ zeptal se pan Dostálek zvaný Mydlář hlasem konejšivým. „Jestli jste hotov, půjdeme.“</p>
			<p class="MLP_text ParaOverride-1">„Ale vždyť já jsem nic špatného neudělal…“</p>
			<p class="MLP_text ParaOverride-1">„A&#160;co já teď s&#160;tím?“</p>
			<p class="MLP_text_bez1radku_-12-0- ParaOverride-1">Pan prezident Bořek Bouchala žádný tyran nebyl. Ani nenáviděný. Poklidně si prezidentoval dílem na Hradě a&#160;za parného léta na zámku ve Velkých Šírých Rodných Lánech jako kterýkoli pan prezident před ním: vítal státníky ze zahraničí, přijímal pověřovací listiny vyslanců a&#160;velvyslanců, jmenoval soudce, profesory a&#160;generály, také guvernéra státní banky, jezdil na státnické návštěvy po republice i&#160;do zahraničí, vyznamenával zasloužilce, některé i&#160;posmrtně, kladl věnce na hroby i&#160;k&#160;pomníkům, zvedal vybrané dětičky a&#160;hladil je po hlavičkách, o&#160;dožínkách tancoval s&#160;farmářkami&#160;– dříve družstevnicemi, předtím selkami&#160;– polku. Směl také udílet milosti některým odsouzencům k&#160;trestu smrti, pokud jej o&#160;to požádali. Dušánek Beránek jej nepožádal. Požádaly však za něj maminka a&#160;Ráchel společně, jenže pan prezident jejich žádost omylem polil slivovicí, a&#160;když si pak zapaloval cigaretku, žádost omylem vzplála namodralým plamenem. První sekretář Nykl Nyklíček ji sice uhasil vlastníma rukama, ale takto znehodnocená žádost jako by vůbec nebyla podána. Ten intrikán Nyklíček odepsal paní Alžbětě Beránkové a&#160;Ráchel Zatloukalové, že pan prezident žádost pečlivě prostudoval, zvážil a&#160;rozhodl se nevyhovět.</p>
			<p class="MLP_text ParaOverride-1">„Kam ten zbaboš zalezl?“ pídil se Lid po panu prezidentovi na Hradě, dopídit se nemohl.</p>
			<p class="MLP_text ParaOverride-1">„Kde mají ty princezny?“ pídila se Jenůfka po princeznách.</p>
			<p class="MLP_text ParaOverride-1">„Jaký princezny, ty trdlo, tady přece žádný princezny nemají,“ řekla Vlasta.</p>
			<p class="MLP_text ParaOverride-1">„Ani jednu?“</p>
			<p class="MLP_text ParaOverride-1">„Ani jednu.“</p>
			<p class="MLP_text ParaOverride-1">„Tak proč jsme sem lezli, mami?“</p>
			<p class="MLP_text ParaOverride-1">„Abysme svrhli nenáviděnýho tyrana. Vždyť je revoluce. Svrhnout a&#160;popravit.“</p>
			<p class="MLP_text ParaOverride-1">„Svrhnout a&#160;popravit! Svrhnout a&#160;popravit!“ skandoval Lid, neboť pochopil, že bez svržení a&#160;poprav se žádná revoluce neobejde. Revoluce musí být krvavá, jinak to nemá cenu.</p>
			<p class="MLP_text ParaOverride-1">„Za mnou!“ vykřikl umouněný opilec, kterého přibrali pod branami Hradu z&#160;hromady ohořelého listí. Jeho zvolání bylo natolik přesvědčivé, že se Lid vydal za ním spletitými hradními chodbami. Na opilce šel ten člověk kupodivu jistě, jako by se tu vyznal. Určitě tudy nešel poprvé. Přivedl celý zástup až do knihovny. Přistoupil k&#160;otevřenému oknu. Dole hučelo město plné revoluce, nad řekou poletovali racci rackové a&#160;blýskali se v&#160;záři světel.</p>
			<p class="MLP_text ParaOverride-1">„Není to nádhera?“ zvolal umouněný opilec, sebral ze stolu láhev slivovice a&#160;zhluboka se napil. Pak nechal kolovat. A&#160;protože jedna láhev je pro tolik Lidu jako když plivne, podřepí a&#160;z&#160;útrob stolu začal tahat jednu láhev za druhou. Lid si je podával jak cihly na stavbě, až byla venku poslední. Dvanáct jich bylo dohromady.</p>
			<p class="MLP_text ParaOverride-1">„Lide, vždyť já tě mám všecky tak rád, ani nevíte jak!“ řekl ten opilec a&#160;z&#160;očí mu tekly slzy dojetí. Lid ho vyzvedl nad hlavy a&#160;začal ho vyhazovat ke stropu.</p>
			<p class="MLP_text ParaOverride-1">„Jak se jmenuješ, kamaráde?“ zeptal se ho Lid.</p>
			<p class="MLP_text ParaOverride-1">„Bořek,“ řekl ten umouněný opilec a&#160;zasmál se jak havíř po vyfárání.</p>
			<p class="MLP_text ParaOverride-1">„Bořek… Fakt Bořek? To je ale sranda! Jako pan prezident,“ řekl kdosi z&#160;Lidu.</p>
			<p class="MLP_text ParaOverride-1">„Ať žije Bořek, ať žije revoluce!“</p>
			<p class="MLP_text ParaOverride-1">Revoluce začala slibně, ale s&#160;přibývajícím večerem se začala rozplizávat. Vlastě se hrubě nelíbilo, že nenáviděného tyrana, kterého by mohli svrhnout nejen obrazně, ale i&#160;fyzicky, nenašli. Revoluce potřebuje činy. Teprve po dokonaném díle se patří prolévat hrdla kořalkou. Slavit v&#160;půli cesty je předčasné. Vychlastat pár flašek tyranovi není přece revoluční čin. Jestli ještě této noci nedojde k&#160;nějakému zřetelnému výsledku alespoň dílčímu, Lid se rozpije, dopije hradní slivovici a&#160;dorazí se v&#160;podhradí. Na Malé Straně je hospod habaděj a&#160;za revoluce se pije zadarmo, protože je revoluce. Všem se pak udělá špatně, a&#160;bude po revoluci.&#160;– Navíc Jenůfku už to nebaví. Když v&#160;celém Hradě nenarazili na jedinou princeznu, revoluce pro ni nemá cenu.</p>
			<p class="MLP_text ParaOverride-1">„Mami, mami, pojď už domů, já mám hlad.“</p>
			<p class="MLP_text ParaOverride-1">„Vydrž, dítě, když je revoluce, hlad se musí vydržet,“ utěšovala ji Vlasta. Přece to teď kvůli děcku nezabalí, teď musí vymyslet čin, jinak to může zabalit. Už ji zase kdosi tahá za sukni. Zoufalá Ráchel:</p>
			<p class="MLP_text ParaOverride-1">„Dušánek, Vlasto! Nesmíš zapomenout na Dušánka!“</p>
			<p class="MLP_text ParaOverride-1">„Bingo!“ zaradovala se Vlasta Revoluce. „Dušánek, to je ono!“ Vyskočila na prezidentský psací stůl, aby ji bylo vidět. „Poslouchejte mě, lidi!“</p>
			<p class="MLP_text ParaOverride-1">Jenže Lid hlučel, pil a&#160;neposlouchal, radostně výskal a&#160;juchal, někteří tahali z&#160;regálů knihy, trhali z&#160;nich listy, skládali vlaštovky a&#160;házeli je z&#160;oken, jiní se pokoušeli rozdělat ohníček uprostřed knihovny, někteří zpívali moravskou „Nepij, Jano, nepij vodu, voda je ti len na škodu“.</p>
			<p class="MLP_text ParaOverride-1">„Kurva, tak bude tady klid!“ zaječela Vlasta hlasem vysokým a&#160;pronikavým, hlasem rozhněvané paní učitelky, který pronikne hradbami i&#160;písněmi pijáckými. Lid se uklidnil a&#160;upřel zrak na svoji vůdkyni. Prezidentská slivovice byla už dopitá.</p>
			<p class="MLP_text ParaOverride-1">„Poslyšte, lidi, co vám teďka řeknu! Nenáviděnýho tyrana jsme bohužel nenašli. Zbaběle utekl před naším hněvem. Sám se svrhl, a&#160;to je velké revoluční vítězství. Ale vyhraná revoluce to ještě není. Je to teprve začátek. Nenáviděný tyran není sám. Jsou tu také jeho nenávidění tyranští přisluhovači, degenerovaný establišment, nenáviděný tyranský systém. Tento systém musíme revoluční cestou odstranit a&#160;nahradit systémem novým, naším, spravedlivým. Revolučním!“</p>
			<p class="MLP_text ParaOverride-1">„Hurá!“ zvolal Lid a&#160;vyždímal poslední kapičky slivovice z&#160;vypitých láhví. „Ať žije naše Vlasta! Ať žije Vlasta Revoluce!“</p>
			<p class="MLP_text ParaOverride-1">„K&#160;tomu potřebujeme pevné vedení,“ pokračovala. „Potřebujeme vůdce, který nás povede a&#160;dovede ke konečnému vítězství. Vůdce, který si zaslouží, aby nás vedl. Potřebujeme vůdce, který už za revoluci něco vytrpěl, který by za revoluci život položil!“</p>
			<p class="MLP_text ParaOverride-1">„Vlasta! Vlasta! Vlasta!“ volal Lid, protože Vlasta byla jediný člověk, o&#160;kterém se vědělo, že o&#160;revoluci cosi ví, protože o&#160;ní v&#160;Lidovém domě mele v&#160;jednom kuse už takovou dobu.</p>
			<p class="MLP_text ParaOverride-1">„Děkuju, děkuju, děkuju!“ odvrátila od sebe ovace rozvášněného Lidu rozhodným gestem.</p>
			<p class="MLP_text ParaOverride-1">Ráchel zanechala všech nadějí, že by Vlastu přiměla k&#160;záchraně ubohého Dušánka. Vlasta se teď koupe v&#160;ovacích, naparuje se pýchou, teď ji sotva někdo přesvědčí, aby se vydala do žaláře a&#160;zachránila život k&#160;smrti odsouzenému nešťastníkovi.</p>
			<p class="MLP_text ParaOverride-1">„Kdo jsem já?“ položila si Vlasta řečnickou otázku. „Kdo jsem já, abych vás vedla? Abych stála v&#160;čele revoluce… V&#160;žaláři nejtemnějším čeká na smrt k&#160;smrti odsouzený mistr zvuku Dušan Beránek. Čím se provinil? Zač byl odsouzen k&#160;nelidskému trestu?&#160;– Za revoluci! Dušánek je náš vůdce. Nikdo jiný nemá právo postavit se do čela revoluce, nikdo z&#160;nás neobětoval pro revoluci tolik, kolik obětoval Dušan Beránek. Ale kde je ten muž? Jak to, že tu není s&#160;námi? První revolucionář čeká na popravu a&#160;my tady na Hradě marníme čas. Bezstarostně chlastáme, slavíme, jako by bylo co oslavovat! Lidi, vzpamatujte se! Vždyť katané už se chystají stáhnout z&#160;našeho vůdce, z&#160;prvního revolucionáře, kůži zaživa. A&#160;my si tu popíjíme prezidentskou slivovici!“</p>
			<p class="MLP_text ParaOverride-1">„Beránek na Hrad!“ zvolal kdosi z&#160;Lidu a&#160;je docela možné, že to byl umouněný opilec Bořek, jisté to však není. K&#160;němu se přidali ostatní, veškerý Lid.</p>
			<p class="MLP_text ParaOverride-1">„Vzhůru na věznici!“ zaječela Vlasta a&#160;překřičela volání Lidu.</p>
			<p class="MLP_text ParaOverride-1">„Vzhůru na věznici!“ zvolal Lid a&#160;vykročil osvobodit Dušánka Beránka. Jen aby to stihli.</p>
			<p class="MLP_text_bez1radku_-12-0- ParaOverride-1">Dušánek to zkusil znovu, vězeňskému řádu navzdory: skočit na mříže, vylézt až nahoru jako posledně při měření a&#160;tam se pevně držet. A&#160;nepustit! Tentokrát se udrží, ať si do něj šťouchají násadou od koštěte, jak chtějí. Vždyť mu jde o&#160;život. Jenže tentokrát se mu to nepovedlo, pacholíci byli bdělejší a&#160;ostražitější než posledně. Láďa se Sváťou ho popadli za ruce, Kája s&#160;Pepíčkem za nohy, nasadili mu pouta na všechny končetiny a&#160;už se šlo. Raději ho tam odnesou, než by ho nutili, aby šel po svých. Kdyby se jim vysmekl, měli by po prémiích. Strážný Béďa povstal a&#160;salutoval tak dlouho, dokud pochmurný průvod neopustil oddělení&#160;OOO. Pštros byl ve své kobce svázaný ve svěrací kazajce, s&#160;ústy zalepenými lepicí páskou, aby nenarušoval důstojnost závěrečného aktu. Dušánek sebou škubal, caploval, chtěl se vymanit, ale pouta se mu zařezávala do údů a&#160;zkušení holomci ho drželi pevně, těm by se nevykroutil ani mladý býk. Vlekli Dušánka podél řady ocelových dveří po pravé straně chodby, jejíž levou stranu tvořila veliká zamřížovaná okna do ulice. U&#160;jednoho otevřeného okna postával Béďa velitel, pokuřoval, díval se dolů a&#160;kroutil nechápavě hlavou.</p>
			<p class="MLP_text ParaOverride-1">„Co že kroutíš hlavou, Béďo veliteli?“ zeptal se ho pan Dostálek.</p>
			<p class="MLP_text ParaOverride-1">„Venku se cosi děje,“ řekl Béďa velitel. „Cosi divnýho, co se tu ještě nikdy nedělo.“</p>
			<p class="MLP_text ParaOverride-1">„Je teplá noc,“ prohodil pan Dostálek. „Na listopad až moc teplá a&#160;lidi si vyšli ven.“</p>
			<p class="MLP_text ParaOverride-1">„Včera naměřili v&#160;Klementinu dvacet čtyři, další teplotní rekord,“ řekl Béďa velitel, vyhodil hořícího vajgla skrz mříže a&#160;zavřel okno. Pacholíci s&#160;Dušánkem už mizeli ve výtahu, pan Dostálek si musel popílit, aby mu neujeli.</p>
			<p class="MLP_text ParaOverride-1">Ve sklepě, v&#160;ponuré betonové místnosti bez oken, čekala na Dušana Beránka skupina lidí: ředitel věznice s&#160;novým chrupem, noční prokurátor Voda bez fešné zapisovatelky Lucie, Dušánkův obhájce ex&#160;offo JUDr.&#160;Matyáš Bruder, hlava početné rodiny a&#160;řídký návštěvník lesa, a&#160;pak ještě kněz husita s&#160;červeným kalichem na černém taláru. V&#160;místnosti byl také stůl a&#160;několik židlí, jenže nikdo na nich neseděl. Všichni stáli, jako by čekali na tramvaj sedmnáctku a&#160;konečně se dočkali. Ještě tam visel jakýsi tajuplný závěs, zakrýval celou zadní stěnu. Byl z&#160;temně rudého sametu, připevněný kroužky k&#160;ocelové tyči pod stropem.</p>
			<p class="MLP_text ParaOverride-1">Pacholíci postavili Dušánka na betonovou podlahu. Byl bosý, pantofle poztrácel cestou, v&#160;červeně a&#160;bíle pruhovaném pyžamu, údy v&#160;okovech. Ředitel věznice pokynul prokurátorovi, aby se ujal slova. Prokurátor Voda otevřel desky nadepsané „Dušan Beránek“ a&#160;začal cosi mrmlavě předčítat. Dušánek viděl, jak se mu pohybují rty, neslyšel však, co to mrmlá, protože naslouchat mu pokládal za zbytečné. Když ho vlekli chodbami, vzdal se všech nadějí. Slyšel hrdličky, straky a&#160;holuby, také šoupání spousty bot po dlažbě, lidské hlasy, třesk rozbíjeného skla, racky v&#160;letu nad řekou. Přistoupil k&#160;němu kněz a&#160;něco špital, zřejmě modlitbu za spásu duše. Pak mu cosi povzbudivého povídal advokát Matyáš Bruder. Vytáhl krabičku cigaret, ale Dušánek si nevzal, on přece nekouří, kouření škodí zdraví…</p>
			<p class="MLP_text ParaOverride-1">Závěs se rozevřel a&#160;Dušánek spatřil hluboký výklenek, ve výklenku skobu a&#160;na skobě oprátku. Ale vždyť prokurátor Voda mu sliboval gilotinu, královskou smrt… Napadlo ho, jestli by nebylo lepší, kdyby ho popravili venku, ráno za úsvitu na dvorečku, s&#160;nebem nad hlavou. Potom mu pan Dostálek nasadil na hlavu černý plátěný pytlík. Dušánek se ocitl ve tmě. Kdyby ho Láďa, Sváťa, Kája a&#160;Pepíček nedrželi, sesypal by se na zem.</p>
		</div>
</body>
</html>