<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>revoluce-5</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="revoluce-5" xml:lang="cs-CZ">
		<div class="Z-kladn--textový-r-meček">
			<p id="_idParaDest-3" class="MLP_uroven2_kapitola ParaOverride-1">II</p>
			<p class="MLP_text_bez1radku ParaOverride-1">U&#160;dveří do bytu zazvonil zvonek, ale nebyla to listonoška s&#160;doporučenou zásilkou ani chudý chlapec přiživující se roznášením letáků se slevami jogurtů a&#160;lyžařského vázání, byl to soused Šustek, ten ožrala, který by paní Beránkové s&#160;kobercem nepomohl, ani kdyby chtěl, protože by nemohl, ledaže by byl výjimečně střízlivý. Jestli by ovšem i&#160;střízlivý ten koberec z&#160;obývacího pokoje zvedl! On ten Šustek, když byl výjimečně střízlivý, míval tak strašnou kocovinu, že na tom byl s&#160;klepáním koberců hůř, než kdyby byl na počátku dalšího kola pití. Jenže když byl na začátku dalšího kola pití, nikdo by ho z&#160;hostince Lidový dům nevyprostil ani čtyřmi páry bílejch koní. Šustek nebyl k&#160;použití za žádných okolností. Zvonek u&#160;dveří zazvonil, a&#160;paní Alžběta Beránková nemohla uvěřit vlastnímu oku. I&#160;když vyměnila levé za pravé, huba zkreslená optikou kukátka zůstala stejná. Vypadala jako předvánoční kapr v&#160;kádi na chodníku před obchodním domem Kotva. Skutečně to byl Šustek ve střízlivém, zdá se, stavu. Paní Beránková zahákla bezpečnostní řetízek, odemkla dva západy a&#160;pootevřela dveře.</p>
			<p class="MLP_text ParaOverride-1">„To je od vás hezké, pane Šustek, že mně s&#160;tím kobercem z&#160;obývacího pokoje chcete pomoct. Sama bych to sotva zvládla.“</p>
			<p class="MLP_text ParaOverride-1">„Dobrý den,“ pozdravil pan Šustek. „Myslíte s&#160;tím velikánským kobercem, jak se s&#160;ním tuhle lopotil váš mladej?“</p>
			<p class="MLP_text ParaOverride-1">„Ano, s&#160;tím. Je to mauri z&#160;Afghánistánu a&#160;já jsem k&#160;němu přilnula. Ruční práce. Koberec se musí klepat, klepat, klepat. Aby se osvěžil a&#160;nedegeneroval. Kobercům svědčí častý a&#160;řádný výprask.“</p>
			<p class="MLP_text ParaOverride-1">„Já jdu vlastně za ním. Kdepak ho máte?“</p>
			<p class="MLP_text ParaOverride-1">„V&#160;obýváku přece, kde jinde by byl, když je z&#160;obýváku…“</p>
			<p class="MLP_text ParaOverride-1">„Myslím mladýho.“</p>
			<p class="MLP_text ParaOverride-1">„Ach ten! Ten je ve vězení.“</p>
			<p class="MLP_text ParaOverride-1">„A&#160;copak, copak? Snad něco neukradl? Snad někoho nezmlátil?“</p>
			<p class="MLP_text ParaOverride-1">„Ten?“</p>
			<p class="MLP_text ParaOverride-1">„Taky bych to do něj neřek. Nevypadá…“</p>
			<p class="MLP_text ParaOverride-1">„Něco mu šoupli do bot a&#160;teď to má. Říkala jsem mu: Vem si s&#160;sebou telefon! Kdeže. Vydat se do lesa bez telefonu, to je hazard. A&#160;vidíte, sebrali ho v&#160;lese.&#160;– Ale co stojíte venku, pane Šustek, jen pojďte dál a&#160;nezouvejte se, vždyť se to bude klepat a&#160;šlapání kobercům nevadí. Šlapání kobercům prospívá, od toho jsou to koberce, aby se po nich šlapalo. Zrovna jsem pro něj upekla do vězení štrúdl. Musíte ochutnat, já mu upeču jiný. Co tam stojíte jako kapr v&#160;kádi, pane Šustek, pojďte přece dál…“</p>
			<p class="MLP_text ParaOverride-1">„Rád bych, ale ten řetízek…“</p>
			<p class="MLP_text ParaOverride-1">„Aha, ten řetízek. Já o&#160;koberci, já o&#160;štrúdlu, a&#160;on řetízek.“</p>
			<p class="MLP_text ParaOverride-1">Pan Šustek neměl zájem pomáhat sousedce s&#160;klepáním koberce mauri ani s&#160;ní klábosit nad štrúdlem. Paní Beránková nebyla objektem jeho zájmu, i&#160;když zazvonil u&#160;jejích dveří, i&#160;když to byla dáma pohledná, udržovaná a&#160;zachovalá. Na rozdíl od něj, zanedbaného opilce. Přišel za jejím synem, jenže nevěděl, že Dušánek čeká na svůj osud za mřížemi. Pan Šustek byl pověřen vyhledat Dušánka, navázat kontakt, spřátelit se s&#160;ním a&#160;získat jej pro Věc, protože Dušánek je mistrem zvuku zaměstnaným ve veřejnoprávním rozhlase, v&#160;médiu mimořádného významu, důležitosti prvního stupně. Vždyť rádio má každý, a&#160;někteří mají dvě i&#160;více rádií. Pan Šustek byl pověřen, protože s&#160;mistrem zvuku bydlí v&#160;jednom domě a&#160;Semlelovi se cestička do rozhlasu přes mistra zvuku zdála nejschůdnější.</p>
			<p class="MLP_text ParaOverride-1">Kdyby pan Šustek nechodil na pivo do Lidového domu, nedostalo by se mu tak významného poslání a&#160;neměl by žádný důvod zvonit na Dušánka. Kdyby chodil do Národního domu nebo do vinárny U&#160;Bílého koníčka&#160;– ale co by dělal ve vinárně, víno je mu kyselé&#160;–, neměl by proč zvonit u&#160;dveří nevraživě zhlížející ženské. Protože by nebyl pověřen. Do Lidového domu chodil kromě pana Šustka na pivo také Lid, a&#160;ten ho pověřil, aby našel pro tribuna Lidu Petra Semlelu cestičku do rozhlasu. Vlastně ho tím úkolem nepověřil Lid, nýbrž samotný tribun Semlela, ale to je jedno, Lid a&#160;jeho tribun jedno jsou. Rozhlas by se mohl hodit. Protože v&#160;Lidu cosi kvasilo, v&#160;Lidu cosi rostlo, v&#160;Lidu se cosi rodilo. Cosi velkého, dějinotvorného, neboť Lid je tvůrcem dějin. Jenže nikdo nevěděl, co se v&#160;Lidu rodí, ani Lid sám to nevěděl, ani jeho tribun Semlela. Je zapotřebí tomu, co se v&#160;Lidu rodí, zabránit, dokud je čas, myslel si Semlela. Byl o&#160;tom přesvědčen, protože věděl, že každá změna je k&#160;horšímu. A&#160;nejhorší by byla revoluční změna.</p>
			<p class="MLP_text ParaOverride-1">–&#160;Věc Lidu je svatá Věc, pro Věc Lidu je někdy třeba i&#160;život obětovat, hlásal tribun Semlela pokrytecky. V&#160;Lidu se totiž čas od času objeví, odkudsi se vyloupne člověk nadaný svižným jazykem a&#160;začne za Lid promlouvat na veřejnosti, aby zdůraznil, jak nezbytný je Lid pro lidskou společnost a&#160;že má oprávněné požadavky&#160;– kupříkladu nezadatelné právo na dobré a&#160;dostupné pivo, na práci a&#160;slušnou mzdu, na zasněžené sjezdovky, lékařskou péči zdarma, fotbal a&#160;hokej v&#160;přímém přenosu a&#160;na světové úrovni&#160;–, a&#160;že tu také existuje Věc Lidu, cosi, o&#160;čem nikdo neví, co to je, ale nikoho nenapadne se zeptat. Není koho. Tribun Lidu dokáže vyslovit, co Lid požaduje, ačkoli o&#160;tom nemá ani páru. Lid sám o&#160;sobě by to vyjádřit nedokázal, protože Lid není jeden a&#160;požadavky jsou rozmanité. Lidu je hodně, a&#160;kdyby všichni začali mluvit naráz a&#160;dožadovat se svých požadavků, nikdo by mu nerozuměl. Proto má tribuna, a&#160;co tribun řekne, jako by Lid vyslovil. Věc, která se zrovna rodila, neměla ještě tvar, byla nejasná a&#160;těžko uchopitelná&#160;– jakési cosi&#160;–, a&#160;Petr Semlela měl nutkání ji uchopit a&#160;zformulovat, sdělit celé společnosti, aby společnosti připomněl nezastupitelný význam Lidu v&#160;dějinách. Věc byla tak veliká a&#160;důležitá, že pan Šustek, jakmile se od tribuna Lidu v&#160;Lidovém domě dověděl, že by mohl být pověřen zvláštním a&#160;důležitým úkolem, který Věci poslouží, přestal chlastat. Začal pít jenom lichá piva, pil ob jedno, sudá si neobjednával, a&#160;kořalku vyškrtl ze svého nápojového lístku skoro… No, úplně ne, takhle radikálně by to nešlo, ale místo velkých štamprlí přešel na malé. Protože Věc Lidu za to stojí. Ano, někdy i&#160;život je třeba obětovat, uvěřil pan Šustek, zahořel pro Věc a&#160;přijal pověření. Je-li člověk pověřen, i&#160;hada by dokázal překousnout, je-li to Věci prospěšné. Také štrúdl snadno spolkne i&#160;kávu vypije s&#160;paní Beránkovou. Ale klepat koberec… Pro Věc? Ano, pro Věc i&#160;koberec!</p>
			<p class="MLP_text ParaOverride-1">Stalo se toho krásného jarního odpoledne, kdy hrdličky cukrovaly v&#160;korunách stromů a&#160;na římsách domů: Pan Šustek sroloval koberec mauri, dovlekl ho ke klepadlu na dvorek, vyvlekl na klepadlo, vzal do ruky rákosový prakr a&#160;klepal a&#160;klepal a&#160;klepal. Marné však bylo klepání, oblak prachu se nepozvedl, byť klepal sebevíce. Vždyť koberec byl nedávno vyklepaný.</p>
			<p class="MLP_text ParaOverride-1">„Musíte víc přitlačit, pane Šustek, vždyť se vám z&#160;toho nepráší!“ peskovala ho nespokojená paní Beránková.</p>
			<p class="MLP_text ParaOverride-1">„Nebude to tím, že ho minulý týden váš pan synáček vyklepal?“</p>
			<p class="MLP_text ParaOverride-1">„Jen klepejte, klepejte, on taky mívá ty samé námitky. Kdybych nebyla slabá žena, sama bych ho… Ale copak to zmůžu?“</p>
			<p class="MLP_text ParaOverride-1">Pan Šustek tedy klepal a&#160;klepal a&#160;klepal, dokud paní Beránková neřekla dost.</p>
			<p class="MLP_text_bez1radku_-12-0- ParaOverride-1">Když je někdo zavřený ve vězení, nemůže mistrovat zvuku ve veřejnoprávním rozhlase. Jenže kvůli tomu se nepřestane vysílat. Nemůže-li mistr, musí zaskočit učedník, Palo Loveček.</p>
			<p class="MLP_text ParaOverride-1">Palovi šlo mistrování zvuku svižně od ruky, i&#160;když byl dosud ještě v&#160;rozhlase pouhým učedníkem. Byl to inteligentní a&#160;ctižádostivý chlapec, absolvent elektrotechnické průmyslovky a&#160;nadaný zvukař. Jenomže měl ambici promluvit do éteru. Aspoň jednou, jedinkrát. I&#160;když je posouvání jezdců, zapínání a&#160;vypínání mikrofonů, ovládání veškeré zvukařské techniky nejen ve studiu, ale také v&#160;přenosovém voze a&#160;v&#160;terénu mnohem složitější a&#160;náročnější na úsudek i&#160;znalosti, než pouhé povídání do mikrofonu&#160;– vždyť mluvit dokáže i&#160;malé dítě a&#160;číst se naučí většina populace už v&#160;první třídě&#160;–, připadalo Palovi znamenitější předčítat něčí texty a&#160;vypouštět je do éteru, nežli vládnout komplikované technice. Aspoň předpověď počasí kdyby mu někdy nechali… Pošetilý chlapec! Zrovna teď, když zavřeli mistra zvuku Dušana Beránka do vězení, naskytla se mu jedinečná příležitost vyniknout jako zvukař. Pouhý učedník Palo může samostatně mistrovat zvuku! S&#160;takovou bude vbrzku tovaryšem zvuku a&#160;plat mu zvednou o&#160;slušnou sumičku. Mohlo by mu být hej, kdyby ho nesžírala ta pošetilá ambice, ke všemu ještě utajovaná, protože si s&#160;ní netroufl vyrukovat. Možná kdyby se svěřil paní režisérce Vožaté, nějaká cestička by se mohla najít, kdyby hlasatel pan Klepeta náhle ochraptěl, aspoň drobná ohláška: „Vyslechli jste <span class="MLP_znak_kurziva_11b">Tiká tiká politika</span>, hru Jiřího Adámka“; nebo: „Sparta Praha&#160;– Baník Ostrava tři tři.“ To by stačilo, myslí si Palo teď. Teď by mu to možná stačilo, jenže s&#160;jídlem roste chuť, a&#160;co víme o&#160;nitru ctižádostivého chlapce! Že by se spokojil jen s&#160;takovým štěkem? Vždyť kdyby si sehnal patřičné konexe ve vedení, mohl by po čase vyšťouchat Metoděje Klepetu z&#160;hlasatelny. A&#160;to by paní režisérka nepřipustila.</p>
			<p class="MLP_text ParaOverride-1">Protože paní režisérka Mája Vožatá má hlasatele Klepetu ráda. Moc se jí líbí ten baculatý pán s&#160;kouty sahajícími do druhé poloviny hlavy, oblékaný ve vlastnoručně vyžehlených košilích s&#160;perleťovými knoflíčky na manžetách, ve světlých kalhotách s&#160;puky nadmíru nabroušenými. Ten štěk by, kdyby pan Klepeta ztratil hlas, paní režisérka do mikrofonu sama přečetla a&#160;Palo Loveček by zase ostrouhal kolečka. Protože paní Vožatá, než se stala režisérkou, byla v&#160;rádiu hlasatelkou. Ale to už je dávno, pradávno. Zamlada, ještě za první i&#160;druhé republiky a&#160;také za protektorátu byla hlasatelkou. To ona volala o&#160;pomoc bojující Praze při květnovém povstání. Až po vítězství a&#160;osvobození se stala režisérkou s&#160;dlouhodobým trváním, a&#160;trvá jako režisérka v&#160;rozhlase dodnes, ačkoli by mohla ve Strašnicích poklidně krmit holuby nebo si opatřit kočku. Šourává se po rádiu do studia číslo sedm s&#160;otvíratelnými okny, košíček přes ruku, v&#160;košíčku lahvinku sherry a&#160;broušenou sklenku pod kostkovaným ubrouskem, požádá hlasatele Klepetu, aby otevřel okno, a&#160;naslouchá ptactvu z&#160;parku, zvolna srká sherry ze sklenky, zálibně se přitom dívá na pana Klepetu, jak mu sluší manžetové knoflíčky, a&#160;přitom režíruje, dokud není láhev prázdná. Když jednou do roka dojde k&#160;výročí květnového povstání, dělníci z&#160;údržby odvezou paní režisérku&#160;– její židle má kolečka&#160;– chodbami a&#160;výtahem před budovu rozhlasu a&#160;jako jedinou přímou živoucí účastnici historických dějů ji obloží červenými, bílými a&#160;namodro obarvenými karafiáty a&#160;ověnčí voňavými šeříky. Paní režisérka na pokyn pana generálního ředitele promluví o&#160;tom, jaké to tenkrát bylo, aby se nezapomnělo, aby už nikdy, protože se rádo zapomíná, a&#160;zapomínat by se nemělo, aby i&#160;mladé generace věděly a&#160;nemohly se vymlouvat, že nevěděly, že jim to nikdo neřekl. Žádné poučení z&#160;dějin, jen samé vytáčky! Lidé pak odcházejí z&#160;oslavy květnového povstání obohaceni a&#160;poznamenáni vzpomínkou paní režisérky tak silně, že na ni už nikdy nezapomenou, protože teď už vědí, jaké to bylo, a&#160;aby se to už nikdy neopakovalo. Teď už se nemohou vymlouvat, že nevědí, protože jim to nikdo neřekl! Paní režisérka jim to pověděla.</p>
			<p class="MLP_text ParaOverride-1">Po oslavě květnového povstání, a&#160;nejen po ní, každý den po skončení pracovní doby, přesedne paní režisérka ze své pracovní židle na kolečkách za volant vcelku zachovalého mercedesu, který jí tatínek, továrník Viktor Vožatý, ještě když byl majitelem továrny na výrobu rybářských prutů ve Žďáru nad Sázavou, daroval za úspěšnou maturitu na prestižním dívčím gymnáziu Vesna, a&#160;odjede domů, do rodné vily ve Strašnicích. Trasu má vyježděnou, takže nezabloudí, ještě nikdy, ani jednou nezabloudila.</p>
			<p class="MLP_text ParaOverride-1">Pana Metoděje Klepetu, hlasatele&#160;– teď se jim říká spíkři&#160;–, má paní režisérka ráda už hodně dlouho, od okamžiku, kdy ho její přítelkyně a&#160;spolužačka z&#160;Vesny Ája Klepetová, rozená Burešová, přivezla zamotaného v&#160;peřince z&#160;porodnice v&#160;Podolí. Bylo to takové pěkné baculaté miminko s&#160;modrýma očima a&#160;ručkama, které se svíraly a&#160;rozevíraly, paní režisérka, tehdy ještě hlasatelka, se k&#160;němu sklonila a&#160;maličký pan Metoděj Klepeta, budoucí hlasatel, ji těma ručkama chytil za nos a&#160;chtěl si ho strčit do pusy. Kdo by se do něčeho takového nezamiloval! A&#160;právě proto se paní režisérka nevdala. Její láska k&#160;panu Klepetovi je trvalá, stále si na něj myslí. Pan Klepeta vyrostl v&#160;urostlého muže, odmaturoval na jedenáctiletce a&#160;stal se s&#160;pomocí protekce paní režisérky hlasatelem v&#160;rozhlase. Mimo službu mu říká Metoději, někdy také Metodějíčku, on jí mimo službu říká teto. Paní režisérka by byla nejraději, kdyby jí říkal Májo nebo Májko, jenže toho se nikdy nedočká.</p>
			<p class="MLP_text ParaOverride-1">Někdy bývá láska citem jednostranným, neopětovaným. Milující strana trpí a&#160;nemilující straně bývá neopětovatelná láska na obtíž. Postupem času se však vytvoří nezbytný modus vivendi, obě strany si uvědomí, co je možné, kam ještě mohou a&#160;kam už ne, zvlášť když působí v&#160;jednom rádiu, když jsou pracovně závislí jeden na druhém. Pan Klepeta paní Vožatou nemiluje, protože ji prostě nemiluje a&#160;nemiloval by ji, ani kdyby měl dobrou vůli, protože láska je cit, který buď nastane, nebo nenastane, pro nějž se nerozhodujeme po zralé úvaze, většinou, a&#160;ze strany pana Klepety nic tak vznešeného nenastalo. Spíš naopak. Pan Klepeta paní režisérku bytostně nesnáší právě pro ten její vznešený cit; jenže co se dá dělat, musí předstírat, že ji bytostně snáší, když je paní režisérkou a&#160;on jen řadovým hlasatelem; když byla přítelkyní jeho dávno zesnulé matky. Úpěnlivě čeká na den, kdy paní režisérka přesedne z&#160;režisérské židle na kolečkách do mercedesu, odjede, zabloudí a&#160;už se nikdy nenajde. Pak se hlasatel Klepeta stane režisérem. Jednou k&#160;tomu dojde, jednou k&#160;tomu přece musí dojít…</p>
			<p class="MLP_text ParaOverride-1">Ještě je tu s&#160;nimi v&#160;rádiu redaktor Osvald Ostrý. Jeho úkolem je shánět slova, kterými se plní vysílací čas. Pokud možno chytrá slova nebo alespoň vtipná či zábavná, aby vážení a&#160;milí posluchači nevypínali nebo nepřepínali svůj rozhlasový přijímač. Slova musí poshánět stůj co stůj, protože na nich stojí rozhlasové vysílání. Dojdou-li slova, je s&#160;rozhlasem konec. Slova jsou stavební kameny. Je tu sice také hudba a&#160;všelijaké zvuky&#160;– ať konkrétní či uměle vyrobené&#160;–, ale slova jsou mnohem, mnohem důležitější. V&#160;pořadu, který připravuje Osvald Ostrý, jsou zvuky a&#160;hudba jenom výplní. Když je nahromaděno tolik slov, že by posluchačova pozornost mohla ochabnout, nebo aby byl význam vysílaných slov zdůrazněn, po­užije se trocha hudby, zvuková tečka, pomlčka či vykřičník. Rozhlasový redaktor je osobností významnou, ruce má plné práce. Ne že by slov byl nedostatek, je jich všude plno, mnohde přebytek, ale vybrat z&#160;nich ta nejpotřebnější, nejvhodnější nebo alespoň nejzábavnější a&#160;poskládat je, aby dávala smysl, to není jen tak. Tuhle práci by Palo Loveček, nadaný a&#160;inteligentní učeň zvuku nesvedl, ani by ji dělat nechtěl, a&#160;vůbec panu redaktorovi Ostrému nezávidí, že do mikrofonu občas něco řekne, že ho pak slyší všichni posluchači a&#160;posluchačky, kteří mají zrovna puštěné rádio. Za tu námahu spojenou s&#160;lovem slov by si zasloužil říct toho do mikrofonu mnohem víc. Palo nechápe, proč pan Ostrý do rádia nepromlouvá častěji. Vždyť by všechna ta slova, která poshání, mohl odvykládat sám. Palo, kdyby mohl, mluvil by neustále, ani pana Klepetu by k&#160;tomu nepotřeboval.</p>
			<p class="MLP_text ParaOverride-1">Pan Ostrý promlouvá do mikrofonu zřídka, protože mu není do skoku. Je unaven. Je k&#160;smrti vyčerpán životem a&#160;chorobou, přesto však musí opatřit dostatek slov, aby svůj pořad naplnil. Nejraději by tím praštil a&#160;šel si lehnout, jenže čím by se živil? Co by dělal?&#160;– Sedával by v&#160;ušatém křesle a&#160;usínal nad pěknou knížkou pořízenou za levný peníz v&#160;antikvariátu nebo vypůjčenou v&#160;městské knihovně. To by dělal. Nebo by v&#160;ušatém křesle usínal při zábavném pořadu v&#160;televizi. Ale nejraději by usínal v&#160;ušatém křesle při poslechu rozhlasového pořadu mluveného slova <span class="MLP_znak_kurziva_11b">Ze všech koutů</span>, který by po něm zdědil někdo jiný. Nebo by usínal v&#160;parku na lavičce. Probudil by se chladem a&#160;odešel domů schrupnout si na gauči pod károvanou deku. Protože Osvald Ostrý trpí spavou nemocí, narkolepsií. Dokáže usnout uprostřed právě vyslovovaného slova, aniž by to zamýšlel. Přihodí se to samo od sebe. Vyřešila by to penze, jenže do penze má ještě daleko, předaleko.</p>
			<p class="MLP_text ParaOverride-1">Je tu ještě jeden problém, snad závažnější než spavá nemoc: mrazivá příšera&#160;– digitalizace! Vyjádření skutečnosti čísly. Nepochopitelné! Při práci se slovy je třeba slovy všelijak manipulovat, aby se k&#160;sobě hodila, aby pěkně plynula. Špatná slova nebo mlčení je zapotřebí vystřihnout a&#160;zahodit. Mlčení je to nejhorší, co se může v&#160;rozhlasovém vysílání přihodit. Když rádio mlčí, ačkoli je puštěné, když ani hudba nehraje, žádné zvuky nejsou vyluzovány, posluchače to znepokojí. Co je? Co se děje? Stalo se něco? Konec světa? Válka? Povstání? Revoluce?&#160;– Mlčení v&#160;rádiu je děs. Mlčení je konec rozhlasu. Mlčení je třeba vystřihnout a&#160;co nejdůkladněji zahodit.</p>
			<p class="MLP_text ParaOverride-1">Osvald Ostrý rád usínal nad střihačkou se sluchátky na uších. Přestože pospával, vnímal tok mluvené řeči z&#160;magnetofonového pásku, uklidňující proudění zvuku. Jakmile došlo k&#160;zámlce nebo kiksu, pan Ostrý se probudil, vrátil pásek se záznamem zpátky na patřičné místo a&#160;cvak, ušmikl mlčení, ucvakl kiks a&#160;vyhodil to do koše nebo jen tak na podlahu pod sebe, pásek slepil bílým lepicím proužkem a&#160;pokračoval ve snění nad slovy do příštího kiksu nebo mlčení. A&#160;nikdy se přitom nestřihl do prstu, protože nůžky na střihačce jsou proti nežádoucímu střihnutí zabezpečeny.</p>
			<p class="MLP_text ParaOverride-1">Jednoho dne se stalo, co se stát muselo: Pan generální ředitel vyslal všechny redaktory na digitální školení, protože hodlal v&#160;nejbližších dnech zavést digitalizaci v&#160;celém rozhlase. Když týdenní školení skončilo a&#160;pan redaktor Ostrý byl probuzen, zjistil, že o&#160;digitalizaci neví zhola nic. Na stole měl obrazovku, klávesnici vzdáleně podobnou klávesnici psacího stroje a&#160;oblý předmět s&#160;dlouhým tenkým ocáskem&#160;– myš; pod stolem počítač v&#160;plechové bedně. Střihačka jeho milovaná, důvěrně známá, oblíbená, byla pryč. Pryč znamená, že se ocitla v&#160;nenávratnu jakéhosi sběrného dvora. Místo pásků naplněných slovy téměř hmatatelnými tu byla slova neuchopitelná, digitálně zaznamenaná uvnitř počítače. Virtuální slova, která lze dokonce vidět, ale je třeba vědět, jak je vyvolat v&#160;podobě křivek na obrazovku a&#160;jak eliminovat slova nepatřičná a&#160;viditelné mlčení. Redaktor Ostrý se rozhodl, že začne pít krabicové víno, stane se sběračem kovů a&#160;příbytek&#160;– až ho pan domácí vyhodí na dlažbu pro neplacení nájmu&#160;– si najde pod Hlávkovým mostem ve společnosti spořádaných bezpřístřešníků.</p>
			<p class="MLP_text ParaOverride-1">Na pomoc přispěchal Dušan Beránek, znamenitý mistr zvuku. Jemu digitální skutečnost virtuálního světa nečinila potíže; dokázal ji vyloudit ze sítě a&#160;vpravit do obrazovky na redaktorově stole, vyvolat ji a&#160;pak zkrotit. Dokázal slova natáčet, aniž by se cokoli viditelně otáčelo, a&#160;také stříhat, aniž by bylo zapotřebí nůžek, aniž by se mu pod stolem hromadila hromada vystřižených pásků. Pouhou myší to dokázal! Byl to digitální kouzelník. Když měl Dušánek ve studiu pauzu, přispěchal do redakce a&#160;stříhal, co mu pan redaktor Ostrý řekl, že má vystřihnout. A&#160;pokud pan redaktor usnul, což se stávalo každou chvilku, Dušánek ho probudil a&#160;stříhalo se dál. Jenže co teď, když Dušánek nemůže do práce? Dalo by se to sice vyřešit Lovečkem, ten bystrý chlapec uměl všechno, v&#160;digitálním světě se vyznal dokonce lépe než mistr Beránek, jenže k&#160;tomuto řešení by se redaktor Ostrý odhodlal jen v&#160;krajní nouzi.</p>
			<p class="MLP_text ParaOverride-1">Každý si neseme svůj ranec starostí, zášti, smůly a&#160;také snů a&#160;nesplněných přání. Ani pracovníci rozhlasu, jejichž jména, hlasy, slova a&#160;činy poletují éterem a&#160;přistávají v&#160;uších posluchačů, nejsou vyabstrahovanými pojmy. Jsou to lidé s&#160;každodenními radostmi, starostmi, láskami i&#160;nevraživostmi, po nichž jejich váženým posluchačům vůbec nic není. Ale nás, kteří sledujeme tento příběh, nemohou nechat lhostejnými, vždyť jsou jeho aktéry. Člověk je bytost složitá, veskrze nespokojená s&#160;tím, co má, toužící po tom, co nemá, co má její bližní.</p>
			<p class="MLP_text ParaOverride-1">Paní režisérka Mája Vožatá by byla tuze ráda mnohem, mnohem mladší. Vždyť její láska k&#160;Metoději Klepetovi nebyla ani trošku láskou mateřskou nebo láskou zcela nezištnou. V&#160;její lásce byla také touha, nenaplněná touha po chlapovi, tělesná žádostivost, ano, chtíč, který nedošel naplnění. Snad kdyby nebyla tak stařičká…</p>
			<p class="MLP_text ParaOverride-1">Metoděj Klepeta chtěl být režisérem kvůli zvýšení společenské prestiže, aby si mohl nechat vytisknout vizitky s&#160;kýženými slovy: rozhlasový režisér. Tolik let už si odkroutil v&#160;hlasatelně za mikrofonem, už by si zasloužil režisérskou židli. Až paní Vožatá odejde na dávno zasloužený odpočinek, je řada na něm. Usedne na čerstvě opuštěnou židli a&#160;bude režírovat a&#160;režírovat, jak dosud nikdo nerežíroval. Jenže ta baba se do penze nechystá a&#160;její revoluční zásluhy ji činí neprůstřelnou. Aby ji čert vzal!</p>
			<p class="MLP_text ParaOverride-1">Zatímco mladý, čiperný a&#160;inteligentní Palo Loveček by byl tuze rád hlasatelem, kdežto pan redaktor Ostrý by byl tuze rád důchodcem, protože domnělá, zdánlivá, digitální skutečnost ho přesahovala a&#160;slova proměněná v&#160;číselné údaje a&#160;strmé křivky ho dokázala zcela ochromit. Jako důchodce by se konečně do sytosti vyspal.</p>
			<p class="MLP_text ParaOverride-1">A&#160;Dušan Beránek by byl nejraději s&#160;nimi v&#160;rádiu. Protože Dušánek byl velice spokojeným mistrem zvuku a&#160;netoužil po ničem jiném nežli po svém rozhlasovém zvukařství.</p>
			<p class="MLP_text_bez1radku_-12-0- ParaOverride-1">Lid seděl v&#160;Lidovém domě a&#160;pil pivo Bernard z&#160;Humpolce, protože žádné jiné pivo v&#160;Lidovém domě nečepovali. Pivo Bernard Lidu chutnalo. Lidu pivo chutná. Některý si k&#160;tomu dal vodku, někdo rum, jiný becherovku nebo jinou kořalku, anebo nic. Lid je rozmanitý, někdo rád holky, jiný vdolky, další volky nevolky vypije, co mu nalijí, a&#160;je mu docela jedno, co mu nalili. Když není výběr, není možnost volby. Když není možnost volby, Lid bere, co je. Kdyby v&#160;Lidovém domě čepovali sto jedenáct druhů piva, nastal by zmatek, Lid by upadl do bezradnosti a&#160;nevěděl by co by. Proto je dobře, že se hospodský Bernardýn rozhodl pro jeden druh piva, pro ten, který chutná jemu, Bernardýnovi, a&#160;také všemu Lidu v&#160;Lidovém domě. Komu nechutná, ať chodí do jiné hospody.</p>
			<p class="MLP_text ParaOverride-1">Pan Šustek, jakmile vyklepal koberec z&#160;obýváku a&#160;rozprostřel ho v&#160;obýváku, pozval paní Beránkovou do Lidového domu na pivo, aby ji seznámil s&#160;tribunem Lidu Petrem Semlelou a&#160;mohl se konečně napít lichého piva a&#160;malé kořaličky. Při té příležitosti podá zprávu o&#160;tom, jak je daleko s&#160;pověřením, kterým byl pověřen ve Věci Lidu, a&#160;jakou roli tu hraje paní Beránková, zprostředkovaně znalá poměrů ve veřejnoprávním rozhlase. Vždyť je matkou mistra zvuku a&#160;s&#160;panem Šustkem bydlí v&#160;jednom domě.</p>
			<p class="MLP_text ParaOverride-1">Tribun zasedal v&#160;extrovně obklopen svými nejbližšími, k&#160;nimž patřil také Šustek. Suita nejbližších je nezbytná k&#160;podtržení důležitosti osobnosti, kterou obklopuje, a&#160;je také její nepostradatelnou dekorací. Reprezentativní doprovod je atributem významnosti a&#160;tribun Lidu není žádný kašpárek urvaný z&#160;loutkového divadýlka a&#160;netahá za sebou zpřetrhané tkaničky. Mezi Semlelovými nejbližšími jsou pořádně udělaní chlapíci s&#160;vykasanými rukávy, aby&#160;– až k&#160;něčemu dojde&#160;– se nemuseli zdržovat jejich kasáním. Paní Beránková byla potěšena, že může sedět s&#160;tribunem Semlelou, celostátně známou celebritou, u&#160;jednoho stolu. Ano, Petr Semlela patří k&#160;hloučku populárních lidí, kterým se ve sdělovacích prostředcích říká celebrity, familiárně vipáci, Lid je však nazývá mediálními kokoty. Až napíše Dušánkovi do vězení, s&#160;kým seděla u&#160;jednoho stolu v&#160;extrovně Lidového domu! Všichni spoluvězni jistě zblednou závistí.</p>
			<p class="MLP_text ParaOverride-1">„Tak copak si dáte, milostivá paní?“ zeptal se tribun poté, co jí vlhkými ústy políbil hřbet ruky. Jako by ani nebyl tribunem Lidu, nýbrž tribunem šlechty v&#160;předminulém století.</p>
			<p class="MLP_text ParaOverride-1">„Když já nevím,“ zarděla se paní Beránková, „když já…“</p>
			<p class="MLP_text ParaOverride-1">„A&#160;co takhle becherovku… Nebo snad griotku?“</p>
			<p class="MLP_text ParaOverride-1">„Třeba…“ připustila paní Beránková a&#160;podívala se s&#160;předstíranou výčitkou na pana Šustka, který ji do téhle sladké bezradnosti zavlekl.</p>
			<p class="MLP_text ParaOverride-1">„Bechera, griotku a&#160;lichý pivo pro Šustka,“ objednal tribun hovorovým jazykem, aby mu hospodský porozuměl. Bernardýn zavrtěl ocasem a&#160;odběhl k&#160;výčepu.</p>
			<p class="MLP_text ParaOverride-1">Je zcela nepochopitelné, že Petr Semlela, který se s&#160;šarmem a&#160;lehkostí promenáduje po stránkách bulvárních tiskovin a&#160;po obrazovkách rozmanitých televizí, musí krkolomně hledat cestičku do obyčejného veřejnoprávního rozhlasu. Když se mu ve Stromovce zaběhl pes, týden toho byly plné noviny, plné obrazovky; všechny sdělovací prostředky se o&#160;tom zmiňovaly, jen v&#160;rozhlase ani slovo. Nic. Jako by tribun Lidu neměl psa, který se mu zaběhl ve Stromovce, jako by tribun Lidu vůbec neexistoval!</p>
			<p class="MLP_text ParaOverride-1">Příčina tkví v&#160;minulosti, v&#160;dětské příhodě Petříka Semlely a&#160;Osvaldka Ostrého. Kdyby pan redaktor nebyl malicherný, kdyby nad dětskou pošetilostí mávl rukou, mohl se s&#160;tribunem do dneška přátelit. Jenže kvůli úplné pitomosti se s&#160;ním do dneška nepřátelí. Zasekl se a&#160;hýčká si svou averzi takovou dobu! Vykopal mezi Semlelou a&#160;rozhlasem nepřekonatelný příkop. Dokud bude Ostrý v&#160;rádiu, může Semlela na rozhlasový mikrofon zapomenout. Událo se to v&#160;dětství na pionýrském táboře v&#160;Zálužném nad Moravicí. Oba hoši tam spolu pobývali tři týdny v&#160;jednom stanu s&#160;dřevěnou podsadou, sbírali houby, lovili bobříky a&#160;koupali se v&#160;řece. Jednoho dne šprýmař Semlela strčil z&#160;rozvernosti nemotorovi Ostrému do boty přejetou žábu. Pionýr Ostrý to neunesl a&#160;propadl hysterickému záchvatu. Ostatní pionýři se mu smáli, jako by šlo o&#160;povedenou taškařici. Brečel tři dny, dokud si pro něj maminka s&#160;tatínkem nepřijeli spartakem a&#160;neodvezli ho k&#160;nerudné babičce do Podbaby. Čas, který zhojí všechny rány, tuto ránu nezhojil. Semlela si v&#160;rádiu neškrtne a&#160;neškrtne. Budou tam vysílat, kolik napadalo sněhu v&#160;Jizerských horách, že zacvrkal cvrček na Vysočině, kam na dovolenou, ale že tribun Lidu promluvil na sjezdu odborových svazů v&#160;Karviné a&#160;co jim tam řekl, pan redaktor Ostrý posluchačům zamlčí. Kvůli mrtvé žábě v&#160;botě před čtvrt stoletím!</p>
			<p class="MLP_text ParaOverride-1">„Paní Beránková, vy mi tu cestičku do rádia musíte umést stůj co stůj,“ řekl Semlela naléhavým hlasem. „Je to nesmírně důležité, pro Věc Lidu zásadní!“</p>
			<p class="MLP_text ParaOverride-1">„Ano, pane tribune Lidu, pro vás a&#160;pro Lid to udělám.“</p>
			<p class="MLP_text ParaOverride-1">Paní Beránková odcházela z&#160;Lidového domu ve stavu natolik povzneseném, že ji musel opilec Šustek podpírat.</p>
		</div>
</body>
</html>