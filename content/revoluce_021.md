---
title: ''
contentType: prose
---

III

  

Ještě nám zbývá paní režisérka Mája Vožatá. Ano, ta, Vožatá. Přišli si pro ni do studia sedm s otvíratelnými okny dva šikovní chlapci z údržby v zelených overalech s firemním znakem rozhlasu: otevřená ústa s třiceti šesti zuby a dlaně k nim přiložené, jako by volala do veliké dálky. Když jednou v roce dojde k výročí květnového povstání, dělníci z údržby odvezou paní režisérku – její židle má kolečka – chodbami a výtahem před budovu rozhlasu a jako jedinou přímou živoucí účastnici historických dějů ji obloží červenými, bílými a namodro obarvenými karafiáty a ověnčí voňavými šeříky. Paní režisérka na pokyn pana generálního ředitele promluví o tom, jaké to tenkrát bylo, aby se nezapomnělo, aby už nikdy, protože se rádo zapomíná, a zapomínat by se nemělo, aby i mladé generace věděly a nemohly se vymlouvat, že nevěděly, že jim to nikdo neřekl. Žádné poučení, jen samé vytáčky! Lidé pak odcházejí z oslavy obohaceni a poznamenáni vzpomínkou paní režisérky tak silné, že na ni už nikdy nezapomenou, protože teď už vědí, jaké to bylo, a aby se to už nikdy neopakovalo. Teď už se nemohou vymlouvat, že nevědí, protože jim to nikdo neřekl! Paní režisérka jim to pověděla.

„Moc vám to v těch zelených overalech sluší, chlapci, nedáte si se mnou trochu sherry?“

„Dáme, paní režisérko, co bychom si nedali.“

„Opravdu? To mám radost. Jenomže já mám jenom jednu skleničku, to byste si museli přinést svoje skleničky, abych vám měla kam nalít…“

„Nedáme, paní režisérko.“

„Dobře, tak nedáte, to je dobře. Nevadí, líznu si trošku na vaše zdraví. A copak bych jinak pro vás… Slyšíte ty ptáčky? Vždycky, když režíruji nějaké pěkné povídání třeba o lásce, o rozkvetlé louce nebo o lípách plných včel, otevřu okno a ono je to tam slyšet, jak v parku hvízdá kos, kuká kukačka, cukruje hrdlička, pokřikuje straka, čimčarárá vrabčák. To se to pak našim váženým a milým posluchačům pěkně poslouchá. – A copak že jste přišli? Budete něco pěkného povídat? Nebojte se, já vám to zrežíruji a ono to dobře dopadne.“

„Přišli jsme pro vás, paní režisérko, máte se dostavit ke generálovi. Chce s váma mluvit.“

„Ke generálovi? Opravdu?“

„Ke generálnímu řediteli, my mu říkáme generál.“

„Ach tak, už jsem se lekla, že budu muset narukovat. – Tak to bude určitě kvůli květnovému povstání. O květnovém povstání totiž toho vím ažaž. Nejvíc ze všech zaměstnanců z celého rozhlasu, protože jsem byla očitým svědkem, a dokonce účastnicí. To já jsem tenkrát – to jste vy dva ještě nebyli ani na houbách – volala: Na pomoc bojující Praze! Nacisté už tloukli na dveře a Pražané povstali. To já říkávám vždycky, když je výročí, jak to tenkrát bylo, když se to stalo, aby to všichni věděli, i vaše, chlapci, generace, aby to věděla, i ty děti, co se teprve narodí, aby to věděly a nezapomněly. Aby se poučily, a už nikdy. Kdepak! Teď prý je zas nějaká revoluce, ale do Strašnic se to, myslím, nedostalo, cestou jsem žádnou nepotkala.“

„Už je po ní, paní režisérko. Co kdybychom vyrazili?“

„To bychom mohli, ale kam? Ach ano, za tím generálem, že ano. Kolik máme vlastně hodin?“

„Čtvrt na dvě a tři minuty, paní režisérko.“

„To to letí, před hodinou ještě tolik nebylo. Ani se nenadáme a bude neděle.“

„My vás tam, paní režisérko, na té židli s kolečkama doštucháme.“

„Jako vždycky, že. Vidíte, a já jsem si nenechala udělat hlavu, jak si ji jako vždycky nechávám dělat, když je to výročí. Myslela jsem, že je to výročí až za týden. Ale to říkání umím nazpaměť, řeknu to stejně pěkně jako loni i s neudělanou hlavou, aby se vědělo a nezapomnělo.“

„Ale ne, paní režisérko, květnové výročí ještě není, to je až v květnu, k panu generálnímu řediteli vás doštucháme.“

„Aha, k panu generálnímu řediteli, říkáte, tak to bych tu hlavu snad ani nemusela mít udělanou. A já jsem si myslela, že už je tu zase to povstání.“

Proč by nemohl být generálním ředitelem rozhlasu Metoděj Klepeta? Neváhal ani chvilku a nabídku, vlastně to byl příkaz, bez oka mrknutí přijal. Člověk, který si umí dokonale vyžehlit košili, může řídit i rozhlas. Letadlo by si netroufl, ale rozhlas? Vždyť má maturitu na jedenáctiletce, perleťové manžetové knoflíčky, solidní pleš a chuť do ředitelování. Člověk je přece tvor univerzální, ledaco snadno a rychle pochopí. Do kuchání slepého střeva by se také raději nepouštěl, ale řídit nemocnici se všemi těmi felčary a sestřičkami by určitě dokázal: Jen kuchejte, felčaři, kuchejte, já to všecko řídím. Spravit hodinky nebo diferenciál, to je svízelná věc, na něco takového jedenáctiletka nestačí. Dát do kupy pořad Ze všech koutů nebo natočit reportáž z oslav letního slunovratu v Kaménce by si netroufl, zastavovat nebo pouštět páternoster taky neumí. Ale řídit veřejnoprávní rozhlas? Hračka! Na všechno tu má lidi, samé odborníky. Jemu stačí tvářit se na poradách generálněředitelsky, a to si už nacvičil doma v koupelně.

Být generálním ředitelem je povznášející, budí to respekt. Zaměstnanci jsou k němu zdvořilí, uctiví, vstřícní. Někteří mu říkají, jak je krásný, jak mu ty manžetové knoflíčky v rukávech vlastnoručně vyžehlené košile sluší, jiní mu zase říkají, kdo o něm za zády nepěkně mluvil, a to že by neměl. Všichni, kdo ho potkají, pozdraví první. Zdraví ho i ti, kteří ho předtím nezdravili. Záhy přišel Metoděj Klepeta na to, jak si má počínat. Některé povýšit, jako kupříkladu vyznamenaného Oskara Ostrého, jiným zvýšit plat, některé stačí pochválit; na druhou stranu však pokárat, snížit plat, přeřadit. Vyhodit! Tak na ně. Generální ředitel je mocný člověk. Podřízení se ho bojí, společnost ho respektuje. I ta nejvyšší. Vždyť se stal její součástí. Generální ředitel veřejnoprávního rozhlasu je někdo! A rozhlas je jeho královstvím, panuje tady, je nejvyšším, nade všemi.

„Ať mi sem nějak dopraví paní režisérku Vožatou!“ přikázal jedné ze svých sekretářek. „Už jste to napsala, Šárko?“ zeptal se druhé, pěknější.

„Ano, pane generální řediteli, se dvěma kopiemi, jak jste přikázal.“

„Děvče, vy jste poklad!“ Pochvala je na místě, ale nepřehánět.

„Děkuji, pane generální řediteli.“

„Už jsem vám řekl, jak vám dnes ta blůzka sluší? Hlavně tady vpředu!“ Trochu si s pohlednou dívčinou zašpásovat hned pozvedne náladu.

„Děkuji, pane generální řediteli, ještě jste mi to neřekl.“

„Moc.“

„Děkuji, pane generální řediteli. – Pane generální řediteli, paní režisérka čeká v sekretariátu. Ve vašem sekretariátu generálního ředitele.“

„Tak ať mně ji sem, Šárko, šoupnou, režisérku!“

Paní režisérka Vožatá by se určitě dostala ke generálnímu řediteli i po svých, bez pomoci chlapců z údržby; vždyť byla ještě dostatečně čiperná. Občas by se přichytila zdi a nemusela by se vytahovat do ředitelského patra páternosterem, mohla tam vyjet obyčejným osobním výtahem firmy Otis. I po schodech by se tam došourala. Chlapci z údržby a její režisérská židle na kolečkách, to byl speciální dárek pana generálního ředitele zasloužilé rozhlasové pracovnici.

Jaké to bylo nečekané překvapení, když v pracovně generálního ředitele spatřila sedět za stolem – jako kdyby tam byl doma – svého milovaného Metodějíčka, dítě přítelkyně a spolužačky z Vesny Áji Burešové, provdané Klepetové. Už ho dlouho neviděla a pokaždé, když si na něj vzpomněla a hledala ho v odkladišti hlasatelů, nikdy ho tam nenašla. Vzápětí zapomněla, co tam vlastně hledala a odšourala se zpátky do studia sedm režírovat za zpěvu ptactva při otevřených oknech.

„Tebe sem taky pozvali, Metodějíčku? To bude jistě kvůli květnovému povstání. Toho bych se ve snu nenadála, že tě tu potkám u pana generálního ředitele.“

„Já jsem, teto, generální ředitel!“ prohlásil pyšně. – Řekl jí „teto“, protože Šárka už tu nebyla, poslouchala za dveřmi, byli tu s tetou sami.

„No vida ho, chlapce netrpělivého. Tak z tebe se stal ředitel, a rovnou generální generál. Není to škoda, chlapče?“

„Proč myslíš?“

„Vždyť kdyby sis počkal, človíčku netrpělivý, mohls být po mně režisérem. Je to tuze pěkné povolání, poklidné a užitečné, takhle si režírovat ve studiu sedm. Když je venku pěkně, otevřeš si okna, naliješ si sherry do skleničky, ptáčci v parku cvrlikají a ty režíruješ, až se hory zelenají. Co víc bys chtěl od života…“

„Mám pro tebe, teto, smutnou zprávu,“ zvěstoval Klepeta ponurým hlasem, v rukou si pohrával s podlouhlou obálkou nadepsanou jménem paní režisérky.

„Ale copak? Někdo umřel? Mně už přece všichni umřeli, příbuzní i známí, já už nikoho nemám, já už mám, chlapče, jenom tebe a tohle rádio.“

„Právě. Proto je ta zpráva tak smutná, a já kolem toho nebudu chodit jako pes kolem horké kaše… Už nemáš, teto, ani to rádio.“ Generální ředitel Metoděj Klepeta povstal a oficiálním hlasem pronesl: „Paní Májo Vožatá, jménem veřejnoprávního rozhlasu vám děkuji za vaši dlouholetou práci. Dočkala jste se zaslouženého odpočinku.“

„Počkej, co to říkáš? Odpočinku… Co to má znamenat?“

„Že jsi propuštěná. Máš padáka, teto! Vyhazov, konec s rádiem, šlus!“

„I ty šprýmaři. Tys byl vždycky veselá kopa, už jako miminko. Smál ses, až se ti dolíčky na tvářičkách dělaly. Takové tys byl sluníčko veselé, baculaté.“

„Žádný šprým to není, je to regulérní a oficiální rozvázání pracovního poměru. Odevzdejte mi, prosím, svůj průkaz zaměstnance, rádi vás tu uvidíme na vánoční besídce. Taky mladší pracovníci musí dostat šanci.“ Generální ředitel obešel stůl a podal paní Vožaté obálku s jejím jménem.

„To jako že už nejsem režisérkou? Jako že už nesmím do studia sedm? Sedmička je jediné studio v celém rozhlase, kde se mohou otevírat okna. – A co květnové výročí? To si pro mne přijedete do Strašnic? Jiný by to za mne neřekl tak autenticky, a kde je pak to poučení?“

„Oslava květnového povstání už se pořádat nebude. Nikdy. Slavit se budou výročí Vítězné revoluce, a té ses, teto, neúčastnila.“

„To je pravda. Ona nějaká je? A mně nikdo nic neřekl. Kdybych to byla bývala věděla, určitě bych se jí s mikrofonem v ruce zúčastnila. Cosi se mi k sluchu doneslo, ale to víš, Strašnice…“

„Revoluce už byla. Jinak bych nebyl ředitelem, nýbrž hlasatelem, který čeká, až nějaká paní režisérka odejde do penze na zasloužilý odpočinek.“

„Aha. Tak to je dobře. Je vidět, že se poučili a že jsem nemluvila jen tak do větru. Revoluce přinášejí štěstí pro všechny. Hlavně pro ty, kteří přežijí. Revoluce je dobrá věc, ale musí zvítězit spravedlnost, jako tenkrát v květnu.“

„Však už zvítězila.“

„Už zvítězila? A vidíš, mně o tom nikdo nic neřekl. Spravedlnost vždycky zvítězí. Ještě se nestalo, že by spravedlnost dostala na frak. A taky pravda vždycky zvítězí. Však to má pan prezident vyšité na praporu. Nemáš tady trochu sherry, Metodějíčku? Najednou mě popadla žízeň na sherry.“

„Jenom koňak, teto. Nebo whisku. Nebo gin. Nebo vodku. Nebo slivovici.“

„Kdepak, alkohol já nepiju. Nikdy!“ řekla paní Mája Vožatá, nechala svoji okolečkovanou židli stát v generálněředitelské pracovně a nikým nezadržovaná odšourala se k páternosteru.

„Taky mladí mají právo na trochu toho režírování!“ volal za ní generální ředitel, když sjížděla do hlubin.

„Já jenom, aby se nezapomnělo. Lidé rádi zapomínají,“ volala paní režisérka vzhůru do nedohledných výšin. Ve svém prvním patře zapomněla vystoupit a sjela až dolů, na samé dno. Kabinka se posunula vodorovně doprava a začala stoupat jako obvykle.

Ve studiu sedm otevřela paní Vožatá všechna okna, nalila si vrchovatou skleničku sherry a v láhvi už nezbyla ani kapka. Posadila se na židli mistra zvuku, a než dopila, naslouchala cvrlikání zpěvného ptactva v parku a udiveně kroutila hlavou. Pak se doštrachala do garáže, nastartovala stařičký mercedes a vydala se po vyježděné trase do Strašnic. Tudy nezabloudí, ještě se nestalo ani jednou, že by zabloudila. Ve Strašnicích má vilu po tatínkovi Viktoru Vožatém, majiteli továrny na výrobu rybářských prutů ve Žďáru nad Sázavou. Ale to bylo už před válkou, za první republiky…

Jenomže tentokrát – poprvé v životě – paní Vožatá cestou od rozhlasu do Strašnic zabloudila. Ani jí to nepřišlo, že jede hodně dlouho a nikde žádné Strašnice. – Jela dál, město už měla dávno za zády, jela a jela, u benzinové stanice Benzina natankovala plnou a dál ujížděla, dál a dál, co nejdál; pak ještě pumpy Agip, Shell a BP a stále dál se hnala Mája Vožatá ve stařičkém, ale spolehlivém mercedesu, který jí koupil tatínek za maturitní vysvědčení, až dojela k moři. Přejela hranici možného a ocitla se v nemožném. Odtud ani návrat už není možný. Silnice skončila, konec světa. Za značkou zákaz vjezdu byly jenom pinie, duny a pláž. A nekonečné moře. Vystoupila z auta, dveře nechala dokořán. Zula boty, rozběhla se po pláži až k prvním vlnkám chřestícím ohlazenými kamínky. Tady to přece zná, ty pinie a duny bílé, oblázky na pláži, drobné mušličky a vyvržené chaluhy, sem přece jezdívali s tatínkem a s maminkou na prázdniny. Každé léto sem jezdili, když byla Mája malá, maličká.

Docela malá Mája si postavila zámek z písku, kamenů, piniových šišek a naplaveného dříví, vyzdobila ho mušlemi, sklíčky ohlazenými mořem, a pak se do toho zámku nastěhovala s veškerým služebnictvem.

„Tady budu bydlet až do smrti,“ rozhodla se paní Vožatá. „Odtud mne nikdo nevyžene.“

Kdekdo si myslí, že být prezidentem je nějaká slast, cosi úžasného, že prezident může všechno. Být nejvyšším ve státě že přináší každodenní blaho: ráno, v poledne, večer, ba i v noci. Liché jsou to představy lidu obecného. Tak ať si to aspoň jeden den zkusí!

Dušánek se už ze svých traumat zotavil natolik, že mohl konečně začít s prezidentováním. Ještě nikdy předtím prezidentem nebyl, takže se musel všemu prezidentskému učit od základu. Bylo to pro něj, mistra zvuku, velice obtížné. Jaké štěstí, že zároveň s prezidentem Bouchalou nepopravili také Nykla Nyklíčka, že ho pro Dušánka ponechali naživu. Co by si teď bez něj, věrného služebníka, počal? Kdo by mu to všechno řekl, co a jak? Prezidentování, to není jenom jezdit si na zámek do Velkých Šírých Rodných Lánů, lelkovat a v zahradním domku na vrzavém loži svádět přítelkyni Ráchel Pospíšilovou! To si mohl dovolit na začátku, když mladá revoluce teprve zvítězila a státní aparát se přeskupoval, vytvářel nový, protože všechno bylo nové a lepší, vždyť revoluce všechno vylepšila, jenom něco, co revoluci prospívalo a fungovalo – kupříkladu pan Dostálek přezdívaný Mydlář a jeho čtyři pacholíci, nebo Nykl Nyklíček či Bernardýn v Lidovém domě a další a další –, to se měnit nemuselo.

Nykl Nyklíček ví všechno. Ví toho víc, než věděli všichni prezidenti, co jsme jich jen v naší krásné vlasti měli; prvním panem prezidentem počínaje a konče Bořkem Bouchalou, který na hradním nádvoří tak nešťastně skončil. Protože Nykl Nyklíček je člověk vzdělaný a zvídavý, a než by si někdy ve volném čase odskočil do Vikárky a při čtvrtce bílého klábosil s panem Broučkem o nicotnostech, raději zaběhne do knihovny trochu si zabádat, aby věděl o správném prezidentování ještě víc, než ví. Nejraději by pana prezidenta někam odsunul, uložil ho stranou a dělal to za něj sám, vždyť to umí stokrát líp než on. Jenže to nejde. Prezident je cosi nedotknutelného, je to státní symbol jako vlajka nebo korunovační klenoty, prezidenta nejde strčit někam do šuplíku, ani kdyby si o to sám řekl, a vzít to za něj. Prezident musí prezidentovat a Nykl Nyklíček je tu od toho, aby prezident prezidentoval správné. I přestože má k prezidentování odpor. – Nedá se nic dělat, pane prezidente, jednou jste pan prezident a povinnost je povinnost.

Hlavní důraz kladl Nykl Nyklíček na zvedání dětí, což kladl před rovněž významné kladení věnců. Děti musí být předškolního věku, umyté a učesané, oblečené nejlépe v národním kroji kyjovském, ale může být i hanácký nebo chodský, důležité však je, aby byl národní, a děti opentlené pentlemi, znalé chůze po vlastních nožkách, aby mohly přiběhnout a radostně vztáhnout ručky. Nesmí to být překrmení napapánci, nýbrž děti štíhlejších postaviček a nevelkého vzrůstu, přednost mají holčičky v sukénkách. Zvedaná holčička v sukénce a opentlená vypadá na obrazovce mnohem lépe než sveřepý rošťák v džínsách pod pupkem, s poklopcem až dole mezi koleny a čepicí kšiltem dozadu.

Zvedání dětí nelze nacvičit s atrapou dítěte, jak se nacvičuje kladení věnců s atrapami věnců. Dítě je živá bytost, každé je jiné, a to nejen vzhledem, nýbrž i povahou, temperamentem. Může se stát – a nejednou se stalo –, že se vyděšené dítě před tolika lidmi a televizními kamerami strachem rozpláče a zmáčí panu prezidentovi kravatu a klopy u saka. To je potom malér. Jednou se dokonce panu prezidentovi Bořku Bouchalovi přihodilo, že se mu v momentu zdvihu jeden chlapeček – vidíte, chlapeček! – samým vzrušením počůral. Muselo se běžet pro suché oblečení, muselo se počůraného pana prezidenta v ústraní převlékat. Takovéto okolnosti při zvedání dětí nelze předvídat, nelze je nikdy vyloučit. Proto je zvedání dětí snad nejobtížnější prezidentskou povinností a je třeba nacvičovat s živým dítětem.

Naštěstí se na Hradě vyskytuje andílek Vlasty Revoluce, Jenůfka. Zvedání jí nedělá žádné problémy. Jenom ta sukýnka a pentle jí příliš nevoní. Když jí ale slíbili, že po zvedání bude smět s Palem Lovečkem spravovat motorku, svolila. Ale bez pentlí!

Kladení věnců není disciplína tolik náročná. Věnce totiž kladou vybraní vojáci hradní stráže. Pan prezident pouze k věnci přistoupí a urovná mu stuhu. Urovnat ji musí v každém případě, i když je urovnaná dost už při položení, což se začasté při kladení stává. V takovém případě musí pan prezident stuhu vzít do rukou a předstírat, že ji urovnává. Pak se musí uklonit věnci a správně poodstoupit. Zde odpadá nebezpečí, že bude pan prezident nějakým vzrušeným chlapečkem počurán. Ovšem před klopýtnutím žádného prezidenta neochrání vůbec nic.

Ke správnému prezidentování patří také kancelářské práce: podepisování vybraných listin na patřičné místo. A to už je, panečku, něco! Odehrává se to v pracovně pana prezidenta, pod státním znakem a praporem republiky, teď k tomu ještě přibyl prapor revoluce umně naaranžovaný, aby trochu překrýval státní prapor, ale ne moc, aby se dobře vyjímal na televizních a filmových záběrech. V pracovně je také dobře viditelný portrét paní Alžběty Beránkové, rozené Podivínské, barevný, v dosti širokém zlatém rámu. Až se Dušánek ožení, přibude hned vedle matčina portrétu portrét prezidentovy manželky, také barevný, o materiálu a šíři rámu není ještě rozhodnuto. Dále je v pozadí pracovny vidět _Ottův slovník naučný_ kompletní i s dodatky, Brehmův _Život zvířat__,_ _Zápisky z cest_ Václava Klause zabírají celou polici podél pracovny, v koutku se krčí _Babička_ Boženy Němcové s Kašparovými ilustracemi. Vše pečlivé uspořádáno pečlivou rukou Nykla Nyklíčka. Za psacím stolem tráví Dušánek většinu času – pokud ho pořád někam neodvážejí černou limuzínou. U psacího stolu musí podepisovat: zamítnutí žádostí, vyhovění žádostem, povolení bez prodlení, státní smlouvy, jmenování, gratulace a abdikace, kondolence a jmenování, zákony a nařízení, vyhlášky a dekrety, poděkování a oznámení, diplomy, oficiální dopisy, depeše… Mnohé listiny mají hlavičku pana prezidenta, vyraženou a ozlacenou, na ručním papíře z Losin. Nykl Nyklíček mu pokaždé ukáže, kam se má podepsat, aby to ten popleta nepopletl.

Dále musí Dušánek přijímat státní návštěvy, všelijakým cizím ministrům, prezidentům a diplomatům, kteří ani neumí pořádně česky, nebo dokonce vůbec česky neumí, ukazuje čestnou rotu hradní stráže v pozoru, katedrálu zvenčí, zoologickou zahradu – zrovna se mrožům vylíhlo mrožátko –, z Petřínské věže ukazuje státním návštěvám krásnou vyhlídku na město a okolí, taky kostru velryby v Národním muzeu Aloise Jiráska a sochu Brunclíka na Kamenném mostě.

Mnohdy není jiného zbytí než zajít do Národního divadla na nějakou tu _Rusalku_ či _Prodanou nevěstu_ nazývanou láskyplně „Prodanka“, či na koncert _Z_ _českých luhů a hájů_ do Rudolfina, pokud o něco takového projeví návštěva zájem.

„Ale na fotbal mě, Nykle Nyklíčku, nedostanete.“

„Je mi líto, pane prezidente, ale musíte. Fotbal je důležitější než Prodanka s Rusalkou a luhy dohromady. – Ostatně není to fotbal, to by museli běhat po trávníku a kopat do míče. Je to hokej. A vy na něj půjdete! To se jezdí po ledě na bruslích bez koleček, s holí v ruce.“

„Ani tam nepůjdu. A nepůjdu. A nepůjdu!“

„Půjdete, musíte! Je to náš národní sport, hokejem začala naše vítězná revoluce! Bez hokeje byste, pane prezidente, nebyl… panem prezidentem.“

„Máte pravdu, Nykle Nyklíčku, bez hokeje a vítězné revoluce bych nebyl. Jde se na hokej.“

Po hokeji (jedni vyhráli, druzí prohráli) byla recepce Svazu alternativní potravy na Žofíně. Účastnil se jí v doprovodu matky a přítelkyně. Podávaly se květiny rozmanitě upravené, larvy, kukly a brouci, mravenci, housenky a jako desert včely medonosné bez žihadel, alternativní potraviny.

„Tak u tohohle já být nemusím!“ prohlásila paní Beránková už ve dveřích a nechala se odvézt na Hrad. Odebrala se do svých komnat a nechala si přinést cmundu a láhvovou dvanáctku. Něco takového si pan prezident dovolit nemohl.

Dušánek s Ráchel setrvali, konečně spolu, bez maminky. Ovšem mravence v marinádě a larvy lumíka náročného polknout nedokázali. Nejraději by nepozorovaně vypadli a jen tak se dívali do vody, jak se třpytí, jak se v ní hvězdy a světla velkoměsta odrážejí, v řece plynoucí, ve vlnách. Jenže panu prezidentovi se nemůže nikdy podařit nepozorovaně vypadnout, zmizet po anglicku. Pana prezidenta ze všech stran pozorují bedlivé oči a zpozorují každý jeho úmysl.

„Ještě tak slabou hodinku,“ rozhodl Nykl Nyklíček, „dřív by to bylo moc brzy.“

„Nykle Nyklíčku, prosím, prosím…“ zaškemrala Ráchel a udělala prosebné oči.

„Prezidentování, slečno Pospíšilová, není žádná legrace. Prezi­dentování, to je řehole!“

„To věru,“ povzdechla si Ráchel posmutněle. „Řehole…“

Trpělivost růže přináší, jenže co s růžemi? Ráchel byla trpělivá dost a dost. Dokázala se vcítit do Dušánkovy nelehké situace hlavy státu, dokázala se vcítit i do jeho rozpoložení. Lze se vůbec někdy zbavit traumatu z tak fatálních událostí, jaké musel přestát a přežít? Koho z nás odřízli v posledním okamžiku z šibenice? Kdo z nás zažil něco podobného a zdolal to ve zdraví? Který z psychiatrů je natolik znalý, aby mohl říct: Tento pacient už není pacientem, tento člověk je zdráv! – Ráchel do jisté míry také chápala, že vztah matky k synovi, kterého vychovala sama, bez otcovského podílu, může být dosti svérázný, majetnický, zaslepený a netolerantní. A také vztah syna k dominantní a hýčkavé matce nemusí být zrovna jednoduchý… Ale sebetrpělivější trpělivý a sebechápavější chápavý trpělivost a chápavost časem ztrácí, a trvá-li to dlouho, stane se netrpělivým a nechápavým.

Ráchel bloumala po Hradu jako bludná duše bílé paní Perchty zazděné. Chodbami bloumala a chodbičkami, komnatami neobydlenými a zákoutími zastrčenými, schodišti a sklepeními, z oken vyhlížela, po ptácích se dívala, takoví bílí tudy poletují a pokřikují po sobě, v podhradí se hemží lidé, chodí sem a tam, míjejí se a potkávají, za ruce se vodí, do očí si hledí, kávu pijí, psy peskují, po psech uklízejí, v autech jezdí a v tramvajích, pivo pijí a cosi pojídají z papírových kornoutů, ptáky v letu krmí nedojedky… Ráchel sama po Hradu bloudí, ale je to lepší, než kdyby si povídala s tchyní netchyní o klepání koberců za ranního kuropění, před revolucí, během revoluce a po ní.

Jednoho krásného dne, zrovna pršelo, blýskalo a hromy bily, přestala Ráchel Hradem bloumat a rázně vykročila. Rozrazila dveře kanceláře prezidenta republiky, odstrčila nejhlavnějšího tajemníka a ceremoniáře Nykla Nyklíčka nakloněného nad lejstry prezidentem republiky právě podepisovanými, popadla Dušánka za ruku – pero mu z ní vypadlo, ale vždyť jsou i jiná péra – a vyvlekla ho z pracovny. Vláčela prezidenta republiky hradními chodbami a komnatami průchozími, po hradebních schodištích nahoru a dolů, podél místností uzavřených i otevřených, skrz ložnice neobydlené, zatuchlé, podél skladišť a kanceláří, kličkovala všelijak a pepř za patami rozsypávala, aby unikli Nyklovi Nyklíčkovi, než se vzpamatuje a svolá pochopy, stráže, stopaře, detektivy a policejní psy, protože byla právě unesena a je unášena hlava státu.

Vůbec se nebránil, poslušné cupital za svou únoskyní, jenom mu trochu dělalo starost, jestli se na něj Nykl Nyklíček nebude zlobit. Zrovna podepisoval závažný dokument, pakt o neútočení s Republikou Horní Gavotta, ale podpis už nestačil dokončit. Stihl napsat jenom „Dus…“, a pak se na papíru místo háčku udělala čára až k dolnímu okraji, jak byl smýknut svojí milovanou bytostí. Pero přitom upustil, snad neupadlo na podlahu a neulomilo si zlatou špičku, bylo by jí škoda. Co teď s tím? Snad na nás Republika Horní Gavotta nezaútočí…

Ráchel vlekla pana prezidenta nejdřív zastrčenými chodbami a pak podivným schodištěm neuklizeným, zdivo z neomítnutých cihel se drolilo, už by to potřebovalo aspoň zamést, až ho dovlekla do klenutého sklepení plného rozbitých hliněných nádob a myšího trusu, tady Ráchel musela rozsvítit baterku, aby viděli na krok a do něčeho nešlápli, aby nevrazili čelem do překážky, aby se nepřerazili, a stále ještě pádili, stále ještě nebyli u cíle, točitým schodištěm do podsklepení plného všelijakého harampádí, krámů, které už dosloužily, ale předešlí prezidenti a před nimi králové se s nimi nechtěli rozloučit, vždyť by se to mohlo někdy hodit: polámaný palcát, neplatná koruna, rádio s vyhaslým magickým okem, rozeschlé necky a valcha dosud funkční, svářečské brýle s rozbitým sklem (stačí vyměnit), rýžový kartáč poněkud ošoupaný a jiné předměty, v tom kvaltu a ponurém osvětlení nestačil Dušánek všechny zajímavosti postřehnout, byl vlečen dál a rád se nechal vléci podsklepením až k hrobce Přemysla Myšky, praděda Přemysla Oráče, skutečného zakladatele rodu našich knížat, později králů a nyní prezidentů.

A hle, předvídavá Ráchel nejednala spontánně, únos prezidenta nebyl okamžitý nápad, vteřina vnuknutí a bezprostřední akce. Její bloumání Hradem nebylo bezcílné a nahodilé, únos připravila do všech detailů. Vedle hrobky nejstaršího historicky doloženého Přemyslovce uchystala pelíšek ze spacích pytlů Hradní stráže, koberců, dek a polštářů posháněných po hradních komnatách. Byly za tím patrny měsíce pečlivých příprav a nesmírného utajovaného úsilí. Myslela na všechno. I ten pepř potřebný na zneškodnění čichacích orgánů policejních psů nezapomněla v hradní kuchyni opatřit.

V samotných základech Hradu, v komůrce spoře osvětlené voskovicí zcizenou v katedrále, mrskla Ráchel Dušánkem do pelíšku, servala z něj prezidentský oblek a všechno ostatní, jenom s kravatou se nezdržovala a s ponožkami nesnadno sundatelnými, sukénku si vykasala a vhupla na pana prezidenta celá divá. Není divu po tolikém odříkání. Teď vzala věc do svých rukou. V prastaré kostnici je snad paní Beránková nenačapá.

Zápasili spolu, jako by šlo o život. Bylo to slastné. Milovali se mocně, a ještě, a ještě, a ještě… Zmoženi usnuli jeden přes druhou, jedna přes druhého, spleteni do klubíčka.

Činorodá Vlasta, Vlasta Zlámalová, Vlasta Revoluce – copak dělá asi? Češe si své rozcuchané vlasy a vzpomíná na staré časy, nebo někde u jezera do vody hledí vztekle, na stulíky stulené, na lekníny leklé? Není to tak dávno, kdy přesvědčeně a přesvědčivě v Lidovém domě hlásala: Něco se s tím už musí udělat. Čeho je moc, toho je příliš. Lid vydrží hodně, i štípání dříví na zádech, i sem tam nějaké to plivnutí do tváře. Ale pozor! Ono se to hromadí, ono se to sčítá, trpělivost má své meze. Lid už toho začíná mít dost. Čeho? Všeho: bezvládí a zkorumpované justiční mafie, nefunkční policie spřažené s organizovaným zločinem, absence parlamentu, zvlčilé armády bez velení, pokleslé kultury, kulhavého sportu a tělovýchovy, kácení stromů v lesích, zpozdilé dopravy i spojů, pokulhávající těžby uhlí a nerostů, energetiky v kolapsu, Michala Davida a také neobnovovaných obnovitelných i neobnovitelných zdrojů, přemnožených strak a holubů, anarchistů, automobilistů a cyklistů, hokejistů, krtečka, ekologů, egyptologů, etymologů a entomologů, zkrátka všeho!

Činorodá Vlasta všechno řídí, o všem musí vědět. Jenže toho všeho je tolik, že by se musela rozkrájet na velmi malé kousky, aby všechno stihla. Řídí se sice leninským, tuze moudrým heslem „Důvěřuj, ale prověřuj!“, a dobře ví, co ten lišák myslel: Nedůvěřuj nikomu! O to víc se Vlasta snaží prověřovat. Při bedlivém prověřování zjistila, že se jí revoluce vymkla z rukou – pokud ji kdy v rukou měla –, že si žije vlastním životem. Dělá si, co chce, aniž by věděla, co chce.

Vlasta nebažila po moci ani po majetku, měla představu čehosi krásného, vzrušujícího, co dá smysl jejímu životu a přinese užitek ostatním. Revoluce má přinést spravedlnost. Přinesla? Byl nastolen spravedlivý společenský řád? Vláda padla, parlament byl rozpuštěn, místo toho je tu Demokratická revoluční rada státu; prezidenta popravili, novým je Dušánek; vojsko a policie stojí na straně vítězů, reakce je zašlapána do země, establišment utekl nebo byl popraven. Nikdo nevládne, panuje zmatek, revoluce je permanentní.

Tohle Vlasta chtěla, když v Lidovém domě třískala plyšovým krokodýlem do stolu? Revoluce vítězí, a nic nefunguje. Co bylo k popravení, je popraveno. Lid už to přestává bavit. Kdo se má pořád dívat na to, jak se hlavy s vytřeštěnýma očima kutálejí po zemi… Fotbal je zajímavější, nebo hokej. Přetavme gilotiny v hokejky! Zrušme trest smrti. – Když to Vlasta navrhla Revoluční demokratické radě státu, byla přehlasována. Bylo to poprvé, kdy rada odmítla její návrh. – Počkejme s tím ještě, paní předsedkyně, Vlasto milovaná, Revoluce, ještě je na tak radikální rozhodnutí moc brzy. Revoluce ještě stále pokračuje, bez gilotin a šibenic se žádná revoluce neobejde.

Utekla ze zasedání Demokratické revoluční rady státu, řízení předala místopředsedovi a pod záminkou nevolnosti odešla k jezeru. Bloumala podél jezera, do vody hleděla a bylo jí zle. Na nic jí bylo, na zvracení z toho všeho, ze sebe. Kdyby ji nepřešly romantické sklony, možná by uvažovala o skoku do jezera. Zanechat po sobě kola na hladině, utéci té strašlivé odpovědnosti. Napadlo jí v tu chvíli, že za to může, ona to zavinila, bez jejího žvanění v Lidovém domě, bez třískání krokodýlem o stůl by k revoluci nedošlo. Na Hradě by prezidentoval opilec Bouchala, establišment by si užíval svého postavení, tribun Lidu Petr Semlela by žvanil v televizi… Urnu s tělesnými pozůstatky Dušana Beránka by měla paní Beránková v obývacím pokoji. – Stálo to za to kvůli Dušánkovi? Dušánek byl Vlastinou jedinou útěchou, útěchou vetchou. Mrtvých bylo víc, než by byl jeden Dušánek. Tisíce už jich byly. Dá se takhle počítat? Vlasta řídí revoluční radu, tlupu opilců, která si přisvojila veškerou moc. Pokud bychom pominuli revoluční úderky, jejichž moc je temná, nekontrolovaná a nekontrolovatelná. Moc sama pro sebe. Nahání hrůzu i Vlastě Revoluci.

Loudala se pěšinou podél jezera a vyhýbala se rezavým slimákům, kteří se sem doplížili bůhvíodkud. Daří se jim znamenitě, opanovali si nás. Neměla by je rozdupat, zašlapat do země? Jsou oboupohlavní, jakmile se dva potkají, už po sobě lezou. Revoluce se jich netýká. Jen by si zasvinila podrážky. – Vtom ji osvítilo shůry: Dušánek! Prezident! Prezidentské dekrety přece nemusí nikdo schvalovat, žádná rada. Mají platnost zákona.

Vlasta se zmocnila cizího kola, lehkomyslně postávalo opřené o smrk, nezamčené, bez dozoru. Nasedla a šlápla do pedálů. V situaci bezprostředního ohrožení státu, při požáru či jiném živelném ohrožení, při pronásledování zločince, ohrožení zdraví nebo majetku je občan povinen bezplatně poskytnout pověřenému orgánu svůj dopravní prostředek na dobu nezbytně nutnou.

Situace byla vážná. Vlasta vyšlapala Nerudovou ulicí k Hradu, aniž musela slézt, vypůjčené kolo přitom nebylo opatřeno měničem převodů ani výpomocným elektromotorem. Vřítila se do prezidentské pracovny, odstrčila Nykla Nyklíčka a zadýchaná spustila:

„Dušánku, pane prezidente, musíme skončit s popravami. Oka­mžitě. Ihned!“

„Chápu, ale já jsem s tím nezačal,“ ohradil se Dušánek a pokračoval v podepisování rozsudků, které mu Nykl Nyklíček podstrkoval k podpisu. Po vyhrané revoluci neprobíhalo popravování tak spontánně jako na začátku, už se to neobešlo bez prezidentova podpisu. „Mně se to nelíbí už od začátku, ale tys přece tvrdila, že se nedá nic dělat, že se revoluce bez krveprolévání neobejde, co by to bylo za revoluci, dějiny že by se nám vysmály.“

„Já vím, Dušánku, jenomže ono se nám to zvrhlo. Už to konečně musí skončit.“

„Tak ať rada odhlasuje zákon, já ho podepíšu raz dva.“

„Jenže rada zákon o zrušení trestu smrti neschválila, všichni byli proti.“

„To je špatné, to je špatné, to se bude muset stínat dál.“

„Je tu jedna možnost, napadlo mě to u jezera: prezidentský dekret.“

„Prezidentský dekret? Já o tom nic nevím. – Nykle Nyklíčku, je to možné?“

„Je, pane prezidente. Existuje precedens. A je-li precedens, je i možnost. Žádný problém, hned takový dekret sepíšu.“

„A já ho hned, na počkání podepíšu.“

Než Dušánek s Vlastou vypili kávu, byl prezidentský dekret o zrušení trestu smrti na světě a Dušánek ho hned – ještě neměl dopito – podepsal. Vlasta vsedla do sedla a odjela k jezeru vrátit kolo. Doba nezbytně nutná uplynula.

Ještě nebyla pod kopcem, když do prezidentské pracovny vrazil bez klepání Pštros v koženém kabátě doprovázený dvěma revolučními úderníky také v kůži. Úderníci mlčky popadli zděšeného Nykla Nyklíčka, bránil se zuby nehty, na zem si sedl, stolu se držel, pana prezidenta se dovolával, a vynesli ho na chodbu, chodbami ho vlekli, až ho dovlekli do příruční hradní mučírničky. Ale nic bolestivého tam s ním neprováděli, jen mu navrhli, aby si s nimi zahrál mariáš. Ve třech je to nejlepší, ale musí se to umět. Jenže Nykl Nyklíček mariáš neuměl. – Neumíš? Nevadí, naučíme tě to, Nykle Nyklíčku, ať chceš, nebo nechceš. Nevíš, kdy se ti to bude hodit.

„Nejseš ty nějakej ujetej, křapíku?“ zeptal se Pštros pana prezidenta. „Nejseš ty tak trochu na hlavičku?“ poklepal si na čelo, ťuk, ťuk, ťuk.

„Co je, co máš? Snad jsem zas něco nezblbnul?“ polekal se Dušánek.

„Z tebe bych se posral, vole.“

„Tak mi to už řekni, kamaráde.“

„Cos to tady ušil za píčovinu, kemo?“

„To není žádná píčovina, to je dekret o zrušení trestu smrti. Dost už bylo toho zabíjení.“

„To že není píčovina? Já se z tebe poseru! Tak tebe odříznou od šibenice v hodině dvanáctý, a ty, vole, zrušíš trest smrti. Jen tak, mírnyx dýrnix škrkneš pérem, a po prdeli. Dyť ti hajzli si nic jinýho nezasloužej, než hezky cvak! Cvak cvak! Cvak cvak cvak! Jak chceš, aby tě poslouchali? Aby byl ve státě pořádek a všecko klapalo, jak má klapat? Hladil bys je hezky po hlavičkách, že jo, jen si kraďte, pane zloděj, ať máte nakradýno, jen si vraždi, pane vrah, stejně si ta kráva nic jinýho nezaslouží, šukej malý chlapečky, prcačkáři, jsou takoví pěkní, růžolící, že jo…“

„Počkej počkej, tak to přece, tak to neto…“

„Když se takovej vrah jednou popraví, podruhý už nikoho nezabije. Jasná věc. A je vod něho pokoj navždycky. Hotovo, vymalováno. Přes to nejede vlak.“

„Ale Pštrose, vždyť u nás se popravuje jak na běžícím páse, vždyť revoluce už zvítězila. A nikdo neví proč a zač? Víš, kolik nevinných už tahle revoluce spolykala…“

„A stěžoval si někdo? Nikdo! Tak vidíš.“

„Neblbni mi hlavu, Pštrose.“

„Hele, Dušánku Beránku, sleduj mě a dobře se dívej,“ řekl Pštros a docela zvolna, pomalu dekret roztrhal; nejdřív podél, pak napříč a pak na docela malé kousky, nepatrné kousíčky. Vyhodil je ke stropu, ale až tak vysoko nedoletěly, byly lehké, zvolna se snášely dolů. „Sněží!“ zasmál se Pštros. „Demokratická revoluční rada státu je proti a revoluční úderky, kterejm velím já, jsou taky proti. Revoluce eště neskončila. Tak co se střapíš, píčo!“

„Co mám dělat,“ přitakal pan prezident rezignovaně.

V Lidovém domě se Vlasta nemohla opít na maděru. Vždyť tam v extrovně každý pracovní den předsedá Demokratické revoluční radě státu, nejvyššímu státnímu orgánu, který za revoluce nahradil obě komory parlamentu i vládu se všemi ministerstvy. Jedno až tři pivka během zasedání rady, a dost! Žádná kořalička, mohla by ztratit glanc, a to si Vlasta Revoluce před radou nemůže dovolit. Ale teď se chce opít na maděru.

U Třaslavého oslíka je špeluňka na rozhraní Královských Vinohrad a Žižkova, poblíž náměstí Krále Jiříka, chodí se tam po schodech dolů a celé je to načichlé konopným kouřem. Hudba tam není příliš hlasitá, vesměs francouzské šansony, léta padesátá a šedesátá, minulé století, krapet nostalgie neuškodí. Seděli tam vesměs mladí lidé obojího pohlaví, pili kofolu, smáli se a kouřili trávu. Veselá společnost. Vlasta proti kouření trávy nic nemá, už to taky párkrát zkusila, ale neshledala na tom nic významného. Poprvé musela honem honem na záchod. Dnes neměla chuť na experimentování, chtěla se prostě a jednoduše, zcela nekomplikovaně opít kořalkou. Zpít se do němoty. Sama. Jeden stůl byl prázdný, pro ni nachystaný. Číšník byl zdvořilý, měl elegantní černou zástěru a vyžehlenou bílou košili.

„Co to bude, madam?“ zeptal se částečně francouzsky.

„Jedno pivo a jedna hodně velká kořalka.“

„Kořalek je, milostivá, druhů habaděj. O jaký způsob kořalky ráčíte mít zájem?“

„Tu nejsilnější, co máte!“

„Tak to by mohla být wódka ekstra mocna, v Katovicích vypálená z černého uhlí,“ navrhl číšník. „Nic silnějšího nemáme, nic silnějšího neexistuje.“ Mrknutím oka nedal najevo, že Vlastu poznal. Bylo by moc divné, kdyby nepoznal Vlastu Revoluci! Byl to sklepník zdrženlivý, s manýry, nehodlal otravovat celebritu žádostí o autogram. I celebrity jsou lidé jako my a někdy se potřebují zhluboka napít. Do hospody se chodí kvůli tomu a ne kvůli rozdávání podpisů. Sklepník může být rád, když k nim celebrita zavítá.

„Tak dobře, jedno pivo a velikánskou extra mocnou,“ objednala si a nemohla se dočkat, i když byl číšník velice hbitý, hbitější než kterýkoli jiný. – Vzápětí si objednala ještě jednu kořalku, a ještě jednu, a ještě a ještě, pivo upíjela zvolna, už bylo unavené, zprčené, na spláchnutí kořalky však dobré dost.

Hodinku takto nasávala a stále to ještě bylo dobré. Prohlížela si obrázky oslíků na zdech, obrázky vyvedené různými technikami: fotografie, lepty, kresby tužkou, uhlem i perem, malby olejové, akrylové i akvarely, dokonce plastika reliéfní zdobila protější stěnu. Námět jen jeden: ušaté zvíře, kterému se křivdí. Zpočátku byli oslíci zasmušilí, nevšímaví, zahledění do sebe. S postupem kořalky se začali projasňovat, jejich tváře dostávaly výraz vstřícnější a vstřícnější, a když byli k zulíbání sladcí, vytrhl Vlastu z oslího okouzlení věcný hlas muže hubeného, s propadlými tvářemi, poněkud ošuntělého zevnějšku.

„Máte to tu volný?“

„Kde?“ nechápala zprvu, nač se ptá. „Ach ták! Jasná věc. Je to tu úplně nejvolnější. Pocem, Františku! Tebe já znám, tebe jsem já už někde aspoň jednou viděla. Nebo dvakrát? Že ty seš štamgast z Liďáku?“

„Těsně vedle. Do Liďáku bych nevlezl, ani kdyby tam dávali pivo za polovičku.“

„Vidíš, a já tam musím fárat každej den. Jako ten havíř do solnejch dolů…“

„Šroubovali jsme spolu lavici obžalovaných u zemskýho soudu,“ připomněl příchozí.

„Opravdu? U zemskýho soudu? Tak to ty budeš můj důvěrně známý Palo Loveček. Ten s tím šroubovákem. Nebo ne? Šroubovali, šroubovali, ale nevyšroubovali, protože to bylo extra mocně zašroubovaný.“

„Nejsem Palo Loveček, vždyť ten tam nebyl.“

„No jo… Dušánek? Ten tam byl, Beránek Dušánek.“

„Ten tam byl, ale ani ten já nejsem.“

„Voda! Už to mám, samá voda, samá voda, ty seš Voda, ta svině prokurátor. Noční Voda. Tebe nemám ráda. Ten tam taky byl…“

„Teď bych se měl urazit.“

„Pocem, neblbni, tak nejseš ta svině Voda. Tak mě nenapínej a řekni to!“

„Skokan. Květoslav Skokan, redaktor z _Posledního slova__.“_

_„_Ha! Ty můj kluku zlatej, dej si se mnou kořalku. Extra mocná, z uhlí vodka.“

„Vudka gřeje, vudka chlodži, vudka nigny nězaškodži,“ zarecitoval lokálkář foneticky, aby dal najevo své polyglotství. Takto se vytahoval před ženami a u některých to zabíralo. Skokan byl lovec. Založením i profesí. Lovil témata pro své sloupky a podčárníky, příběhy jednoduché i složitější, silné zážitky, a také přítelkyně lovil. Přítelkyně na jednu noc. Zdá se, že dnes bude úspěšný. Také snadný úlovek se počítá a Vlasta v tuto chvíli a v tomto stavu vykazovala všechny znaky lehce ulovitelné kořisti. Pokud ovšem také ona není na lovu. Vyloučit se to nedá. To by pak lovec lovce ulovil.

Probudila se v rozlehlém pokoji s vysokým stropem, parkety naleštěné, bez koberce, bez obrazů, žádné záclony ani závěsy v oknech. Za okny obloha modrá, denní, přeškrtnutá bílou čárou za letadlem, které už vyletělo ze záběru. Jediným nábytkem je stůl a jedna židle, na stole noutbúk, hromada papírů, stolní kalendář s krásami naší vlasti, půllitrový hrnek a krabice s jablečnou šťávou nebo už bez jablečné šťávy. Pokoj zavilého minimalisty.

Ležela na rozlehlé matraci přikrytá chlupatou, hebkou pokrývkou revoluční barvy – krev Lidu prolitá za šťastné zítřky, za svobodu. Vedle matrace hromádka povědomého šatstva a prázdná krabička od prezervativů… Ano, už si vzpomíná. Bylo to pěkné. Líbilo se jí to. A nečekané. Neočekávané a nezamýšlené. Vždyť se chtěla u Třaslavého oslíka jenom opít. A hle! Rozkoš nepřináší jen vítězství v revoluci…

„Díky, Vlasto,“ řekl Skokan, když spolu v kuchyni vypili po láh­vovém pivu a snědli tři volská oka na špeku. „Bylo to pěkné. Moc pěkné to bylo.“

„Mně se to taky líbilo,“ řekla Vlasta. „A nikdo přitom nepřišel o život.“
