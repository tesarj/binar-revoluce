---
title: ''
contentType: prose
---

IV

  

Paní Alžbětu Beránkovou synův dopis znepokojil. Hlavně zmínka o tom, že se přiznal. Její Dušánek připravuje revoluci… Vždyť je to absurdní. Něco takového by mu nikdy nedovolila. Její synek, mistr zvuku z rádia, a revoluce! Co by z toho měl? Dušánek by se žádné revoluce neúčastnil ani zpovzdálí, ani kdyby už byla, kdyby ji připravil někdo jiný, kvalifikovaný, i kdyby se revoluce účastnil také Lid – to by asi musel, vždyť bez Lidu se žádná revoluce neobejde –, Dušánek by se na ní sotva podílel, protože je v rádiu šťastný a nic mu nechybí. Jenom jestli se ten její chlapec nezapletl s nějakými špatnými lidmi, jestli on nemá nějaké radikální kamarády, kteří ho do čehosi namočili a pak utekli a nechali ho v tom. Aby to za ně slízl. – S tím se musí něco udělat!

Věděla dobře, že kdyby zavolala panu řediteli do věznice nebo kdyby ho požádala o návštěvu písemně, k ničemu by to nevedlo. Jen by ji chlácholil, že to nic, vždyť věznice nejsou pro zvířata, nýbrž pro lidi, je tam teplo a dostatečná strava, vězňové se mají dobře, nikdo je neponižuje, na jejich lidská práva jim ve vězení nikdo nesahá. Ostatně žádný z nás nemůže vědět, kdy se také on ocitne za mřížemi, ani ředitel věznice si nemůže být jistý, nebyl by prvním ředitelem věznice, který se dostal za mříže, kdyby se dostal za mříže. Ani posledním. Také paní Beránková by mohla skončit v kobce. Nejspíš by se pan ředitel nechal zapřít nebo by se vymluvil, že s paní Beránkovou nemůže mluvit, protože je zaneprázdněn řízením věznice, je nemocen, na služební cestě nebo na ministerstvu spravedlnosti… A paní Beránková by ostrouhala kolečka. Tak co má dělat? S vědomím, že ostrouhá kolečka, vypravila se odhodlaná matka rovnou do věznice. Bez ohlášení. Vzala si s sebou pletení, bude-li muset dlouho čekat, aby nemarnila čas.

Dveře do věznice jsou úzké, železné, pro jednu osobu, postavě silnější v bocích nezbývá než projít na štorc, aby se do tak úzkých dveří vešla. Nejdřív je zapotřebí stisknout tlačítko a počkat si na zabzučení. Ale předtím je osoba vyzvána, aby uvedla jméno a účel návštěvy.

„Alžběta Beránková, návštěva pana ředitele,“ řekla a po zabzu­čení se protáhla do věznice. Stanula tváří v tvář velice silné ženě v uniformě vězeňské stráže okšírované řemením, zasklené v kukani jistě neprůstřelné. Zřejmě přicházela do služby jiným vchodem, určitě mnohem širším.

„Občanský průkaz!“ ozvalo se z reproduktoru.

Paní Beránková prostrčila občanku škvírou v zasklení.

„Ohlášená, neohlášená?“

„Neohlášená.“

„Ven!“

Ze škvíry se vysoukal nepoužitý občanský průkaz. Paní Beránková si ho vzala, strčila do tašky a vytáhla pletení. Vzhledem k tomu, že v chodbě nebylo nic k sezení, žádná lavička pro návštěvníky nebo aspoň židle, pustila se do pletení vestoje, odhodlaná prostát v podlaze důlek a naplést šálů pro celý regiment vězeňské stráže. Než ji pan ředitel přijme.

„Ven!“

„Chci mluvit s panem ředitelem!“ trvala na svém.

Osoba za sklem se na paní Beránkovou jedovatě usmála a sáhla pod stolní desku. Ozvalo se poplašné houkání, začalo blikat červené světlo. Vedle paní Beránkové stanuli dva Béďové velitelé a vystrkali ji úzkými dveřmi na ulici. Upadla na chodník, odřela si dlaně, lokty a kolena, punčochy nadranc. – Tudy cesta nevede, je třeba najít jinou, schůdnější.

Zatímco tribun Lidu Petr Semlela sedával v extrovně obklopen svými nejbližšími, v lokále a ve výčepu Lidového domu seděl Lid a pil pivo Bernard a několik druhů kořalek, hlavně vodku, zelenou, borovičku a rum přejmenovaný na tuzemák, někteří majetnější si dali becherovku. Mezi Lid na kus řeči občas zašla také Vlasta Zlámalová, absolventka fakulty sociálních studií s titulem magistra v kapse. Chystala se na doktorát, zvolila téma „REVOLUCE JAKO VĚČNÁ NADĚJE LIDU NA LEPŠÍ BUDOUCNOST“ a v Lidovém domě mezi Lidem u piva Bernard doufala nalézt inspiraci a chuť do další práce. Původně měla pro svou práci jiný název, původně se domnívala, že je revoluce marnou nadějí Lidu na lepší budoucnost. Ale co jiného než revoluce může změnit těžký úděl Lidu v systému, který předstírá, že je demokratický? Častý pobyt v Lidovém domě mladou doktorandku zviklal v názorech. Vědec by měl zůstat nezúčastněným badatelem a k závěrům dospívat na základě vybádaných fakt, argumentů, nezmanipulovaných, kriticky zhodnocených historických pramenů; na základě solidního vědeckého bádání. Vědecká práce nespočívá v zaznamenávání vytoužených představ, není to žádné fantazírování potrhlého beletristy. Vědec si nesmí vymýšlet, fabulovat, cucat z palce, nemůže jen tak vyslovit tezi a k ní teprve shánět důkazy, kterými by ji podepřel, a opačné důkazy zahazovat, nebrat na vědomí, manipulovat, ničit. Vědec musí pracovat metodicky a svá tvrzení dokázat.

Obklopena Lidem u piva a kořaličky v Lidovém domě začala magistra Zlámalová koketovat s myšlenkou, že se na doktorát vykašle. Vždyť magistrou už je, tak co. Lid si Vlastu oblíbil, protože se mu líbila: Byla to boubelatá blondýna s velkýma očima nazelenalé barvy, pivo jí chutnalo, také borovička, znala spoustu vtipů – i nemravných – a smála se hlasitým smíchem, až čisté sklenice nad výčepem nadskakovaly, divže neseskákaly dolů a neroztřískaly se na kusy, čehož se hospodský Bernardýn obával a s pochmurnou tváří čekal, kdy se to stane. Naštěstí se to nestalo, žádná sklenice z police neseskočila, Vlasta se dokázala v pravou chvíli ovládnout. Do Lidového domu se hodila, přinášela sem radost, veselý smích, své oblíbené plyšové hračky a přitažlivé ženství. Lid ji měl rád. A protože ji do hospody kromě plyšáků nikdo nedoprovázel, Lid se domníval, že je Vlasta jeho děvče. Jenže nebyla.

Přestože se rozhodla doktorskou práci o revoluci nenapsat, tématu revoluce se nezřekla. Byla přesvědčena o tom, o čem byli přesvědčeni mnozí zesnulí revoluční klasikové už dávno před ní, že totiž revoluce trvá, je permanentní, usnula sice na čas, klimbá, ale žije. Snad by se dalo pohnout Lidem a přimět ho, aby spící Šípkovou Růženku políbil a probudil ji k životu: svrhl vládu, chopil se moci prostřednictvím svých zástupců, změnil systém a nastolil spravedlivý společenský řád. Je třeba uvést Lid do pohybu a správně ho nasměrovat. Revoluce není marnou nadějí lidstva. Je to řešení: nejlepší a vlastně jediné. – Neměla by si o tom promluvit s tribunem Lidu Petrem Semlelou, spojit se s ním a podniknout nezbytné první kroky společně? Revoluce je vykročení kupředu, pohyb dějinami přinášející pokrok. Bez pokroku bychom žili v jeskyních a kdoví jestli bychom si dokázali posvítit na večeři aspoň loučemi. Revoluce zvítězí, Lidu se uleví, zbaví se traumat: padne vláda, rozpustí se parlament, prezident bude svržen, vojsko a policie se přidají na stranu vítězného Lidu, reakce bude zašlapána do země, establišment uteče, Lid si začne vládnout sám. A revoluce bude pokračovat, protože je permanentní, nikdy není vyhráno dostatečně, vždycky se najde něco, co potřebuje změnu, nejlépe revoluční.

Určitě by měla o revoluci promluvit s Petrem Semlelou, vždyť kdo jiný by měl vědět, co má Lid na srdci, co ho trápí, co by chtěl, nežli jeho tribun. Vždyť Lid si ho vyvolil ze svého středu. – Vyvolil si ho skutečně? Jak to udělal? Všelidovým hlasováním sotva… Kde se vzal, tu se vzal, jednoho dne se tribun sám odkudsi vyloupl. Měl dobře proříznutá ústa a říkal to, co se Lidu líbilo, o čem si Lid myslel, že si myslí, ačkoli dost dobře nevěděl, že si něco myslí a co to je. Výřečný Semlela mu to řekl, protože si to myslel on, a Lid to přijal za své. Když bylo zapotřebí, aby Lid promluvil, promluvil za něj Semlela, jinak by si skákali do řeči, a kdo by se v tom vyznal… Co řekl tribun Semlela, bylo zaznamenáno, jako by to Lid prohlásil, otištěno, natočeno, vylepeno, odvysíláno, uloženo v archivech. Nikdo nenamítal, nikdo nebyl proti. Semlelu si zvali do televize, do novin, do parlamentu, do vlády, na shromáždění. Semlela promlouval všude tam, kde potřebovali, aby promluvil Lid, protože demokracie je vláda Lidu, a tím pádem Lid nelze obcházet, je třeba s ním počítat a brát ho vážně. Proto byl Petr Semlela jedním z nejváženějších občanů v zemi. Jenom ten zatracený veřejnoprávní rozhlas! Ten zatracený narkoleptik Osvald Ostrý pro jednu přejetou žábu v botě Semlelu k mikrofonu nepustí. A nepustí! Má vůbec nějaký smysl bavit se o revoluci s člověkem, který nesmí do rozhlasu?

Nebylo by to k ničemu. Zatímco Vlasta Zlámalová pila pivo a borovičku s Lidem v lokále, tribun Lidu toho s Lidem příliš nepobyl. Zasedá občas v extrovně se svými nohsledy a s opilcem Šustkem. Při kdejaké příležitosti – a že jich není málo – odvezou ho bílým superbem na řečniště, aby promluvil jménem Lidu. Zpočátku měl Semlela dobrou vůli být dobrým tribunem Lidu. Naslouchat Lidu, hájit jeho zájmy. Pokoušel se formulovat, co Lid chce, co požaduje od společnosti, jaké jsou jeho potřeby. Kde jsou ty časy! Semlela pochopil, že cosi takového nemá zapotřebí. Lid není ve svých požadavcích jednotný, Lid vlastně neví, co chce. Semlela záhy pochopil, že stačí žvanit, co mu slina na jazyk přinese, jen když je to souvislá řada libě znějících zvuků, které nikoho nepopudí. Stejně ho nikdo neposlouchá. Semlela nepožaduje, aby mocní tohoto světa svému Lidu skládali účty. Tribun Lidu, to je prestižní společenská funkce, něco jako ministerský předseda, poslanec nebo prezident republiky. Je to významné a dobře placené postavení. Vždyť Lid je v naší zemi pánem.

Kdepak revoluce! Ne ne, žádnou revoluci Petr Semlela nepotřebuje. Lid revoluci nechce. Kdyby mělo dojít k revoluci, tribun Lidu by musel stát v čele. Ne ne, do revoluce se Semlela nepohrne. Výsledek revoluce je nepředvídatelný. Za revoluce nemůže tribun Lidu vysedávat v extrovně Lidového domu, producírovat se po stránkách novin a televizních obrazovkách, inkasovat honoráře, tantiémy, provize a úplatky, navštěvovat slavnosti, večírky a rauty, vozit se v limuzíně s šoférem a bydlet ve vile, zaměstnávat kuchařku a zahradníka, golfovat s princem Charlesem a laškovat s čipernými odborářkami. Revolucionářům kolem hlavy sviští kulky, řítí se na ně zdi, vůkol páchnou krchovy. Lid žádnou revoluci nechce! Copak je blázen? Lid chce, aby jeho tribun Petr Semlela promluvil v celostátním veřejnoprávním rozhlase. To je Věc Lidu, to chce Lid.

Revoluce není strašák do zelí, revoluce je opravdový strašák, ze kterého jde opravdový strach. Paní Alžbětě Beránkové už revoluce nahnala hodně strachu o Dušánka. Když je někdo ve vězení obviněn z přípravy revoluce, je to horší, než kdyby vraždil pro peníze, z vilnosti či z rozmaru. Je to horší, než kdyby vyloupil banku, zpronevěřil peníze, střelil po prezidentovi republiky ze špuntovky. Je to horší, než kdyby řídil opilý. Znepokojení paní Beránkové bylo oprávněné a její přesvědčení, že Dušánek je nevinný a nemá s revolucí nic společného, na oprávněnosti jejího znepokojení neubralo ani špetičku. Když ji vyhnali z vrátnice věznice, zamířila do Lidového domu – za tribunem Lidu Petrem Semlelou. Nikoho významnějšího neznala. Na koho se měla obrátit? Je přece také jejich tribunem, Dušánek s maminkou jsou přece taky Lid!

V Lidovém domě bylo plno. Pilo se pivo a vedly řeči: o fotbale, o slevách a zdražování, jestli padne vláda kvůli reformě sociálního pojištění, kdo bude novým prezidentem republiky. Boubelatá blondýnka Vlasta Zlámalová vyprávěla o revoluci jako jediné možnosti změnit svět k lepšímu. Ty její silácké řeči vyznívaly poněkud komicky, když vedle jejího piva ležel plyšový krokodýl. Ano, plyšový krokodýl. Nakonec proč by nemohl být z plyše třeba krokodýl? Když si Vlasta pohrává s revolucí, proč by si nemohla hrát s roztomilým plyšákem?

„To by nejdřív muselo vypuknout povstání,“ kázala Vlasta, „revoluce až pak. Podle toho, jak by povstání dopadlo. Lidové povstání. Jenomže Lid není jenom tady s náma v Lidovém domě, Lid je všude! Jsou nás plná města i vesnice, jsme za kdekterými dveřmi, v kde­které továrně, na polích, lukách i v lesích… Jak se takový traktorista kupříkladu dozví, že se děje cosi významného?“ položila Vlasta Lidu řečnickou otázku. „Z rádia se to dozví raz dva, rádio má každý traktorista v traktoru, každý šofér v autě i v lokomotivě, taky v ponorce a na stromě nebo v koupelně může mít každý rádio, a z rádia se okamžitě dozví, co je potřeba. Bez rozhlasu není myslitelné žádné povstání, žádná revoluce. Někdo to musí řídit, aby nedocházelo ke zmatkům, abysme se nepotloukli navzájem. Takové velké věci se v moderní době řídí rozhlasem. Všelijaké vyhlášky, edikty, výnosy a rozhodnutí, rozkazy a oznámení, výzvy, varování a provolání se přečtou do rádia, a hned každý ví, co má dělat. Pak se to teprve vytiskne, dá do novin, do televize nebo vylepí na nárožích,“ kázala Vlasta Zlámalová v lokále Lidového domu a třískala plyšovým krokodýlem do stolu, aby zdůraznila naléhavost svých slov. Pobavený Lid jí zatleskal a objednal další pivo pro Vlastu i pro sebe.

„Něco už se s tím udělat musí. Čeho je moc, toho je příliš. Lid vydrží hodně, i štípání dříví na zádech, i sem tam nějaké to plivnutí do tváře. Ale pozor! Ono se to hromadí, ono se to sčítá, naše trpělivost má své meze. Lid už toho začíná mít pomalu dost. Čeho? Všeho: chaboučké vlády a zkorumpované justiční mafie, policie spřáhnuté s organizovaným zločinem, obou komor parlamentu, který nezastupuje voliče a vyrábí špatné zákony, armády plné tlustých plukovníků a generálů v kancelářích, zdravotnictví a školství už máme dost, pokleslé kultury, kulhavého sportu a tělovýchovy, lesnictví a dopravy i spojů, těžby uhlí a nerostů, energetiky, Karla Gotta a také obchodních řetězců, obnovitelných i neobnovitelných zdrojů, Vietnamců a Romů, umělců a vědců, Sudeťáků a vlastenců, Evropské unie, přemnožených strak a holubů, anarchistů, automobilistů a cyklistů, krtečka, ekologů, egyptologů, etymologů a entomologů, zkrátka všeho!“ kázala dál.

„Výborně!“ zvolal Lid a napil se piva. Bernardýn nestačil točit a běhat, běhat a točit.

„Revoluce!“ zvolala Vlasta nadšeně, ale Lid se jen zasmál. Komu by se chtělo revoluce…

Paní Beránková proplula lokálem do extrovny, ani se nezeptala Bernardýna, smí-li tam vkročit. Vždyť je tribunovou přítelkyní! Než stačil Bernardýn zakročit, byla v extrovně.

„Vy jste kdo?“ vybafl na paní Beránkovou Semlela.

„To je přece paní Beránková,“ připomenul pan Šustek od sedmého piva, které bylo ve skutečnosti čtvrté, protože pil jenom lichá piva, když měl to poslání, prorazit tribunovi cestu do rozhlasu. Zaradoval se, když paní Beránkovou spatřil, protože se domníval, že cesta už je proražená.

„Neznám,“ zasmušil se Semlela.

„Znáte. Ta paní Beránková s tím rozhlasem přece.“

„Aha. Ta Beránková s tím rozhlasem?“

„Ano, ta.“

„Ano, já jsem ta Beránková, Alžběta Beránková, rozená Podivínská, s tím rozhlasem, jak jsem tady, a vy jste, pane tribune, když tady pan Šustek, tak proto jsem si troufla…“

„Kdy se mám dostavit, paní Beránková, do toho rádia?“ zalistoval tribun v diáři.

„Je to špatné, pane tribune Lidu, je to tuze špatné. On ho ten noční prokurátor Voda v noci obvinil, a tak jsem si myslela, mého syna Dušánka Beránka, mistra zvuku, obvinil. Z přípravy revoluce ho obvinil.“

Tohle Petr Semlela slyšel nerad, mohlo by to být nebezpečné. Má-li Lid už všeho dost, může se pohnout, a jen těžko lze předvídat kterým směrem. Revoluce se bál ze všeho nejvíc, že by mohla vypuknout a on by ji musel vést. Už by nebyl tribunem Lidu, ale revolucionářem, a někdo by ho mohl zastřelit. Nebo popravit, kdyby revoluce nezvítězila. A kdyby zvítězila, co pak s ní?

Co když se Lid rozhodne, že bude vládnout sám sobě? To by to dopadlo! – Lid si přece vládnout nedokáže, vždyť se ani nedomluví, jaké pivo je nejlepší. Vždyť ani neví, co chce. Každý chce něco jiného, něco jiného očekává. Nikomu se jeho tužby nesplní, když revoluce vyhraje. Zájmy, přání a požadavky, očekávání na sebe narážejí, nastává chaos, zmatek, zoufalství. Zatím Lid sedí v Lidovém domě, pije a klábosí, občas si zanadává. Sedí-li Lid v hospodě a pije pivo a kořalku, je to dobré. Ještě lze nejhoršímu zabránit. Lid neví, co chce, ale ví, co nechce. V tom by mohlo spočívat nebezpečí. Tribun Lidu to naštěstí drží pevně v rukou.

„Co s tím, vážená paní Dušánková…“

„Beránková. Myslela jsem, že byste něco, když jste náš tribun a my jsme váš Lid…“

„Něco, něco… Co?“

„Třeba že byste… Co já vím?“

„To já taky nevím, co bych…“

„Mohl byste přece promluvit do rádia,“ napadlo pana Šustka, když dopil sedmé a chystal se objednat deváté pivo.

„Ano, ano,“ zaradovala se paní Beránková, „to by mohlo Dušán­kovi pomoci. A řekněte jim, že Dušan Beránek, mistr zvuku, žádnou revoluci nechce. Že je nevinen.“

„Ani Lid žádnou revoluci nechce,“ řekl Petr Semlela rozvážně. „Revoluce není řešení, revoluce není k ničemu. Revoluce vede leda do neštěstí. Revoluce nic dobrého nepřinese, a kdo to odskáče? Lid to odskáče. Jako vždycky, Lid. Obyčejný člověk. To si měl ten váš synáček, paní Dušánková, pořádně rozmyslet, než se do něčeho takového pouštěl. Revoluce není žádná sranda! Lid si cosi takového nepřeje.“

„Právě,“ souhlasila paní Beránková. „Můj Dušánek se do žádné revoluce nepouštěl. Můj Dušánek žádnou revoluci nechce, oni mu ji strčili do bot, a teď v tom lítá, chudák, nevinně.“

„Kdo že mu to strčil do bot?“

„Oni mu to strčili do bot. Oni. Vím já kdo? Oni! Kdo by to mohl vědět… Pan Šustek snad?“

„Já ne. Já rozhodně ne. Já nikomu nic do bot nestrkám. Já si hledím svého, o ničem nic nevím, já mám svých starostí dost. Jenom s těmi koberci, co to dá práce. Já za to nemůžu, že bydlím s Beránkovými v jednom baráku. Já už jsem tam bydlel, než se nastěhovali se starým Beránkem, než od nich utekl kdovíkam. Vždyť já je ani moc neznám,“ vymlouval se pan Šustek.

„Já neříkám, že zrovna pan Šustek, takový zdvořilý, tichý pán, i koberec mi pomohl vyklepat, mauri z obýváku, když je Dušánek ve vězení, na štrúdl ho občas pozvu, ten by, kdepak pan Šustek!“ zastala se paní Beránková svého souseda. „Já říkám oni. Oni jsou všude, ve všem mají prsty, do všeho se pletou, jenže jak se to pozná? O všem rozhodují a my nevíme.“

„Tak dobře, tak já to řeknu do rozhlasu, že Lid si žádnou revoluci nepřeje, že to oni. Jenže to by mě musel Ostrý pustit k mikrofonu, a Ostrý mě k mikrofonu nepustí. Vy jste mi, paní Dušánková, slíbila tu cestičku do rádia, a nic. Teď jsem vám dost dobrý, když tomu vašemu Beránkovi teče do bot, že!“

„Když já jsem teď měla tolik starostí o Dušánka, vždyť je to můj syn, nikoho jiného v světě nemám. Sama jsem ho vychovala, když nám Beran před lety utekl s kamarádem. Kdyby něco ukradl, neřeknu. Kdyby někoho zamordoval, prosím. Jenže on nic, a teď tohle! To není jen tak. Chápejte, pane tribune Lidu, že jsem neměla myšlenky na umetání cestiček do rozhlasu… Ale cestička bude! Už brzy,“ slíbila paní Beránková a Semlela jí velkoryse přistrčil své netknuté, zvětralé pivo se spadlou pěnou.

Chystaly se Dušánkovy třicáté sedmé narozeniny. Pan Šustek schválil paní Beránkové její plán, jak se dostat zavilému Osvaldu Ostrému na kobylku. Téměř dobrovolně vyklepal už podruhé v jednom týdnu ten velký koberec mauri z obývacího pokoje, protože právě zde, na koberci v obývacím pokoji paní Beránkové, se rafinovaný plán, jak umést tribunovi Lidu cestičku k rozhlasovému mikrofonu, uskuteční. Už se pekly štrúdly, také sud piva Bernard pan Šustek přivalil z Lidového domu, pípu vypůjčil, ale narážet se bude až pak, až se shromáždí všichni hosté, protože je to veliká atrakce. Komu se poštěstí – Bernardýn naráží pivo sám, v skrytu svého sklepa –, aby se stal svědkem narážení? Dušánkovo narozeninové pivo bude narážet pan Šustek před očima všech v obývacím pokoji. Škoda že se oslava odehraje v oslavencově nepřítomnosti. Kdepak, Dušánka na oslavu z vězení nepustí. Vazební věznice prý není holubník! Jako by chtěl Dušánek v den svých sedmatřicátých narozenin létat!

K Beránkům na oslavu přijdou všichni Dušánkovi blízcí kolegové z rádia. Pozván je také Petr Semlela, ale ten přijde později, jako překvapení, až budou hosté v dobré náladě, až paní Beránková vymámí z redaktora Ostrého slib, že umožní tribunovi Lidu promluvit v rozhlase. Teprve pak vyvěsí paní Beránková do okna zelený šátek na znamení, že je volno, tribun Lidu vstoupí, obejme se s přítelem z dětství Osvaldem Ostrým, vypijí spolu sklenku něčeho ostrého a odjedou do rozhlasu. Odveze je paní režisérka Mája Vožatá mercedesem od tatíčka továrníka, aby tam byli co nejrychleji. Ve studiu sedm, kde lze otevřít okna a doléhají sem hlásky ptáčků z parku, pronese tribun svůj první rozhlasový projev. Brána věznice se otevře a Dušan Beránek, mistr zvuku, bude opět na svobodě. Budou řízky a vlašský salát jako o Vánocích, šunkové rolky s křenem, tři druhy sýrů: niva, čedar a romadúr, jahody se šlehačkou, protože už je léto a jahody zrovna zrají. Uměl se ten Dušánek narodit.

Všechno už bylo nachystáno, paní Beránková si oblékla temně modrý kostýmek s jemným proužkem, připjala stříbrnou brož znázorňující Hradčany, sídlo našich králů a pana prezidenta Bořka Bouchaly, zástěru odloží, až tu budou, jen co se ozve zvonek u dveří. Určitě přijedou všichni najednou, paní režisérka Vožatá je k Beránkům přiveze, do jejího oldtajmra se vejde spousta lidí. Pan Šustek se oholil a s dřevěnou palicí v ruce čeká na ten okamžik, až palicí zprudka máchne a jediným máchnutím zarazí pípu do sudu. Ještě mají dost času, ale paní Beránková je už jako na trní, vždyť očekává vzácné hosty, vždyť nachystala událost, jejíž význam daleko přesáhne běžnou oslavu narozenin.

Pozvání na oslavu narozenin Dušana Beránka, mistra zvuku a vězně ve vyšetřovací vazbě, nebylo přijato jednoznačně a s nadšením, s jakým by bývalo bylo přijato za jiných okolností – kdyby na Dušánkovi nebylo lpělo nařčení z přípravy revoluce.

Hlasatel Metoděj Klepeta se zděsil. Vždyť jej kompromitoval už samotný fakt, že pozvánku dostal. Byla vytištěna zlatou a šedou antikvou na ušlechtilém kartonu, Klepetovo jméno bylo připsáno krasopisně rukou, modrým inkoustem. Kdyby to někdo spatřil, mohl by se domnívat, že Metoděj Klepeta je Beránkovým důvěrným přítelem, že by mu tudíž mohl s přípravou revoluce pomáhat. Kdo že by se to mohl domnívat? Kdo… Oni přece! Oni se to mohou domnívat, vždyť jsou všude, všechno vidí, všechno slyší, mají dokonalou techniku, všechno vědí, o všem rozhodují. Pan Klepeta odešel s pozvánkou na toaletu – tam by mohl být v relativním bezpečí –, zamkl se v kabince a začal pozvánku trhat na malé kousíčky, postupně ji splachoval. Dával pozor, aby voda vzala všechny kousky, aby nevyplavalo na povrch, že také on… Vždyť by mu mohli, až paní Vožatá odejde na zasloužený odpočinek – jednou k tomu přece musí dojít –, zatrhnout režírování, vždyť oni by ho mohli z rozhlasu vyhodit, a co by pak… Je tu ovšem daleko hrůznější možnost: Vždyť oni by mohli strčit nějakou revoluci do bot také Metoději Klepetovi a pak ho jako Dušánka… Tam by si nemohl žehlit košile a nosit perleťové knoflíčky na manžetách. Studená ruka strachu přejela mu po páteři shora dolů. Ještě hodnou chvíli zůstal na toaletě, ačkoli kompromitující papírky odpluly kanalizací a bezpečně dopluly do čističky odpadních vod na Císařském ostrově. Hlasatel Klepeta musel ještě na toaletě setrvat, pak to teprve na něj přišlo se vší naléhavostí.

Paní režisérka Mája Vožatá se zaradovala, když se jí podařilo proniknout do obálky pilníkem na nehty. Měla ráda společenské události.

„Tak už ho pustili, chlapce čiperného!“ zahlaholila na celé studio sedm, ačkoli tam byla sama. Nepotřebovala své nadšení s někým sdílet. Odkryla kostkovaný ubrousek z košíku, nalila si sherry do broušené sklenky, usrkla, otevřela okno a oznámila ptactvu v parku novinu: „Tak už ho pustili, bude se slavit!“

Redaktor Osvald Ostrý obálku s pozvánkou ani neotevřel, hodil ji rovnou do koše. Takových zásilek mu chodily denně tuny. Jeho metoda, jak vyřizovat poštu, byla rychlá a účinná, vůbec ho nezatěžovala. Redakční koše bývají bezedné, redakční koš vyřídí poštu ihned. Tím pádem se pan redaktor nedozvěděl, co se u Beránků chystá. Přitom se to chystalo především kvůli němu.

Z učně zvuku Pala Lovečka se za Dušánkovy nepřítomnosti vyklubal tovaryš, osoba vážená a nepostradatelná, protože rozuměl všem těm digitálům, ímejlům, entrům, šiftům a podobným nepochopitelnostem. Na oslavu si koupil novou kravatu s šikmými červenými proužky na zeleném podkladu. Oslavy měl rád, nejraději s děvčaty, čehož se mu při této příležitosti sotva dostane, ale ani bez děvčat nemusí být oslava k zahození, pokud bude štrúdl. Určitě bude, paní Beránková je svými štrúdly v rádiu proslavená. Novou kravatu by si koupil tak jako tak, už ji potřeboval; a když ho to tam přestane bavit, může odejít a předvést kravatu někde jinde.

Paní režisérku Vožatou napadlo, že by mohla celou partu odvézt z rádia na oslavu vozem. Jenže kdo zaručí, že jí do památečního mercedesu nenanosí bláto, že nepoškodí čalounění, že tam nezačnou kouřit? Jen ať si šlapou hezky pěšky nebo jedou tramvají či co to tam jezdí. Vtom si uvědomila, že neví, kam a kudy má jet, kde oslavenec bydlí. Věděla, že je to někde na okraji města blízko lesa, jenže to nestačí. Potřebuje navigátora. V úvahu přichází jedině Metoděj Klepeta, milý chlapec, dítě její nejlepší přítelky z gymnázia Vesna. Ten jí v mercedesu nenašlape. I kdyby našlapal, kouřit jí tam nebude, a i kdyby kouřil, Metoděj může, její milý Metodějíček. Ten by směl i čalounění zapatlat. Třeba nezapatlá, když nebude cestou lízat zmrzlinu. Metoděje Klepetu by odvezla z Čech až na konec světa, kdyby chtěl. Jen jí musí říkat kudy, aby nezabloudila.

Hlasatel Klepeta nechtěl vypadat jako zbabělec, ačkoli zbabělec byl a také tak vypadal, i když tak vypadat nechtěl. Když mu paní Vožatá nabídla místo ve voze, nenapadla ho přijatelná výmluva a s hlubokým povzdechem nastoupil.

„Musíš mi říkat, Metoději, kudy se k těm Beránkovým jede.“

„Rovně, teto, pořád rovně a pak doleva.“

„Takový slušný chlapec, a oni ho zavřou kvůli revoluci. Copak kvůli revoluci se zavírá?“

„Kdoví jak to bylo. Jestli on ten Beránek třeba něco…“

„Kdyby něco, to by ho přece nepustili. Přece ho pustili, když je ta oslava… Nebo ne?“

„Nevím, teto, spíš ho nepustili, než pustili. Může to být oslava v nepřítomnosti. Taková vzpomínka.“

„To je dobře, že ho pustili, vždyť revoluce už byla, a jak to dopadlo! Není tomu tak dávno, nejdřív bylo povstání proti nacistům, to bylo v květnu, dobře si na to pamatuji, to jsem hlásala: Na pomoc bojující Praze! Všude se střílelo, jako za povstání. Pokaždé o tom vyprávím, aby se nezapomnělo, protože se rádo zapomíná, a pak to tak vypadá. Žádná úcta ke starším pamětníkům. V únoru tomu nasadili korunu, pak už se s tím nedalo nic dělat. To byla revoluce. Ano, v únoru to bylo, protože byla zima a on měl na hlavě takovou beranici, klobouky se nenosily ani v létě, to by bylo buržoazní. Měl na hlavě beranici a říkal, že se právě…, že se právě vrátil z Hradu. Tak to bylo. To byla revoluce. Jenomže únor je před květnem… Nejdřív musel být únor, vítězství pracujícího lidu, a pak teprve květen, květnové povstání, šeříky, rudoarmějci s harmoškami, rozjásaný Lid…“

„Ano, tak nějak, teto, to bylo,“ přikyvoval Klepeta.

„Jedu dobře, chlapče?“

„Ano, teto, jedeš nejlíp.“

„Když tě moje věrná přítelka Ája Burešová, rozená Klepetová či provdaná Klepetová, přivezla z Podolí zamotaného v peřince, když z té peřinky odmotala široký vyšívaný tkaloun a peřinku rozbalila, byls takové pěkné baculaté miminko s modrýma očima. Mlel jsi nahýma nožkama a ručičkama v pěstičky, a když jsem se k tobě naklonila, abych ti dala pusu na bříško, chytils mě těma tlapičkama za nos a chtěls ho strčit do pusinky. To je moje vzpomínka.“

„Já vím, teto, a pak jsem tě počůral.“

„Ano, ano, pak jsi mě počůral. Ty si to pamatuješ?“

„Jenom z vyprávění.“

„Ano, z vyprávění. Teď tomu rozumím. Ale byla to legrace, viď? Kdepak dneska… Dneska tě zavřou, ani nevíš jak.“

„Právě toho se bojím,“ povzdechl si hlasatel Klepeta. Poslouchal řeči paní režisérky jen tak na půl ucha, všechno už to slyšel tisíckrát, ještě od matky. Bedlivě sledoval, kudy se šinou ulicemi města. Zdá se, že byl s šinutím docela spokojen.

„Kdepak, tebe by nezavřeli. A kdyby tě zavřeli, já bych to tak nenechala. Já bych jim řekla, protože jsem pamětnice a na mne oni dají: Pusťte ho, bych jim řekla, vždyť nic neudělal. Vždyť já mám vyznamenání od pana prezidenta v takové modré krabičce a k tomu rouru za to, že jsem se účastnila. Aktivně! Ano, v únoru měl takovou beranici na hlavě, protože tam tuze foukalo na Staroměstském náměstí, v květnu už tolik nefouká.“

„To je pravda, v květnu fouká mnohem méně a není taková zima.“

„Můj tatíček měl ve Žďáru nad Sázavou továrnu na rybářské pruty. Ten měl známé i na ministerstvu. To by bylo, aby tě nepustili, kdybych tam zašla. Když pustili toho mistra zvuku, ani jsem nikam nemusela chodit, tebe by pustili natotata, stačilo by zavolat. Protože kvůli tobě, Metodějíčku, bych si došlápla i na pana prezidenta. Protože tebe mám ráda. Protože ty jsi pořád takový boubelatý chlapeček s modrými kukadly.“

„No tak, teto!“

„Ano, jsi. Až umřu, zdědíš po mně v rádiu režisérství a ve Strašnicích vilu. Už jsem se o tom zmínila panu generálnímu řediteli. Souhlasí. Samozřejmě, co by nesouhlasil. Ty se neraduješ?“

„Raduju.“

„Já vím, ty nechceš, abych tak brzy umřela. Jenže každý musí. Komu jinému bych to měla svěřit? Bude z tebe dobrý režisér. Ale budeš muset vždycky v květnu vyprávět o povstání, jak to bylo, aby se nezapomnělo, protože lidé rádi zapomínají, a když se jim to nepřipomene, jak to pak mají vědět!“

„Děkuju, teto,“ zabručel Metoděj Klepeta a spokojeně se usmál. Ale neusmál se proto, že mu paní režisérka Vožatá odkáže svůj úřad sakumprásk i s květnovým povstáním, byl spokojený proto, že se blížili Strašnicím. Trasu z rádia do strašnické vily má paní režisérka vyježděnou, jinudy se už léta nepouští, tudy nezabloudí. Ještě nikdy, ani jednou tudy nezabloudila.

„Tak, a jsme doma,“ prohlásila spokojeně před vraty do garáže. „A co ty tu děláš?“

„Hádej, teto, můžeš třikrát!“

„Na kávu! Pozvala jsem tě na kávu a tys konečně přijal! Na kávu, na kávu, na kávičku na kávu…“

Ti dva pak spolu strávili příjemné pozdní odpoledne v jídelně u oválného stolu pokrytého těžkým zeleným ubrusem se vzorem stylizovaných stulíků, žab a orobince nad kupami alb s fotografiemi cizích lidí a boubelatých chlapečků rozmanitého věku. Paní režisérka usrkávala sherry z broušené sklenky a pan hlasatel nechával vychladnout rozpustnou kávu v míšeňském šálku, sušenek požehnaného věku se také ani nedotkl. Přesto byl spokojen, že pro něj oslava třicátých sedmých narozenin mistra zvuku Dušana Beránka dopadla zrovna takhle. Až za tmy, když byl Metoděj Klepeta na odchodu, hostitelka se ho zeptala:

„Neměli jsme být dneska, Metodějíčku, ve vězení?“

„Neměli, teto. Co bychom tam dělali?“

„To je pravda, co bychom my dva dělali ve vězení?“

„Děkuji za příjemné odpoledne, milá tetičko.“

„Rádo se stalo, synku. Já děkuji za návštěvu. Musíme si to, chlapče, zas někdy zopakovat.“

Palo Loveček se rozhodl, že půjde na oslavu narozenin svého uvězněného nadřízeného pěšky, aby mohl jít kolem objektu nazývaného nepěkně Dívčí farma, ale my tomu budeme raději říkat Ďífčina. Tento název samozřejmě není oficiální. Palo má novou kravatu a byla by škoda nepochlubit se s něčím takovým děvčatům.

Dívčí farma stojí v zahradě a kolem zahrady je vysokánský plot z železných kopí s hroty vztyčenými, aby měl každý vetřelec možnost napíchnout se a vykrvácet; aby dívky z Ďífčiny neměly možnost uniknout ze zahrady bez povolení, jen co se za plotem objeví Jiří Dostál na bílém skútru nebo jiný mladý muž s novou kravatou. Kopí jsou ze železa celá, také části obvykle dřevěné jsou na nich ze železa, aby je někdo nepřeřezal pilou nebo nezapálil. – Děvčata seděla za plotem v trávě a vila věnečky ze sedmikrás, špitala si o bílém skútru Jiřího Dostála a dalších skútrech, jiná děvčata ve větvích odkvetlých jabloní zpívala pozdně jarní písně, dokud ten svůdný rozhlasový jinoch nestanul na vnější straně plotu a mezi kopími neprostrčil svoji novou kravatu.

„Ta je ale překrásná!“ zvolaly dívky, zanechaly vití, zanechaly pozdnějarních písní, seskákaly z jabloní a vrhly se k plotu. Všechny, celá Ďífčina! „Taková kravata, to by bylo!“

„Co by bylo?“ chtěl vědět Palo Loveček, protože by rád věděl, co by mohla mít ta krásná děvčata za lubem. Co by si tolik děvčat počalo s jednou kravatou?

„To by se teprve ukázalo, co by bylo, až by to bylo,“ odpověděla děvčata za plotem. „Jenže to bychom nesměla být za plotem… Nebo bys ty nesměl být před plotem.“

„V tom případě byste mi musela otevřít vrátka, abych nemusel přes kopí a vykrvácet…“

„To bychom musela mít klíček od branky, nebo klíč od brány, jenže ani ten, ani onen my nemáme.“

„Tak to mi nezbude nežli se napíchnout.“

„Ale to bychom byla nerada, co bychom pak s napíchnutým?“

„To je pravda, co bych pak já?“

Byla to zoufalá situace, neřešitelná. Taková krásná děvčata a ona za plotem tak sama. Palo popadl dvě spolu sousedící železné tyče v plotě a snažil se je vší silou dostat od sebe tak, aby vznikl útvar podobný oválu, tudy by pronikl za dívkami. Nebo by dívky mohly uniknout oválem ze zahrady a doprovodit Pala Lovečka k Beránkům na oslavu Dušánkových narozenin, případně se oslavy také zúčastnit, bylo-li by dost řízků a štrúdlů. Už se to málem povedlo, železné tyče zaúpěly, vtom se ozval domovník:

„Jedeš! Vari od naší zahrady!“

„Pane domovník,“ zaškemrala děvčata, „pusťte nám ho dovnitř! Aspoň na chvilku…“

„Nepustím, leda…“

„Leda co?“

„Leda že by mi dal tu svoji krásnou kravatu.“

„Jenže já jdu na oslavu třicátých sedmých narozenin, jak bych mohl bez kravaty? Vždyť jsem si ji koupil kvůli tomu.“

„Nedáš? Nepustím!“

Co měl neblahý Palo Loveček dělat, když se chtěl k děvčatům do zahrady dostat stůj co stůj? Dal kravatu domovníkovi a domovník ho vpustil do zahrady. Ale jenom na chvilku, na chviličku, jen co se ohřeje v přízni děvčátek, jen co mu zazpívají pozdnějarní píseň, jen co mu zašpitají o bílých skútrech, jen co mu uvijí věneček ze sedmikrás, hned zase bude muset jít.

„Kup si novou kravatu a zase někdy přijď. Co nejdřív, abychom tu v Ďífčině bez tebe zbytečně nechřadla…“

„Pusťte si občas rádio, někdy tam vyprávím povzbudivé příběhy, vždyť jsem Palo Loveček, mistr z rádia.“

„Nekecej, fakt?“ divila se děvčata a mávala mu rukama i šátky.

Kecal. Žádný mistr přece není, je čerstvě vyučený tovaryš a zvukaři do rádia nic nevyprávějí, natož povzbudivé příběhy, ani když hlasatel ztratí hlas. Jenže na lovu dívek se hodí ledacos.

Nikdo nepřicházel. Pan Šustek stále ještě svíral v ruce dřevěnou palici, nemohl se dočkat narážení sudu s pivem Bernard. Narazil by ho už dávno, bez hostů, jenže to by přišel o moment obdivu, s nímž počítal, že se mu ho dostane, když jednou ranou vrazí pípu do sudu. Nejdřív půjde jenom pěna se sykotem, ale pak, po chvilce odlévání první šnyt. Ten bude jeho. Ten se ani nepočítá.

Paní Beránková vyhlížela z okna, jestli už jedou, jenže stále nejeli. Zašla do kuchyně, otevřela troubu a podívala se na řízky naskládané v širokém pekáči, aby nevystydly. Pak se šla znovu podívat z okna do ulice. Zase nic. Ještě mají určitě plno práce… V obývacím pokoji shledala na koberci mauri bílé smítko, holubí peříčko, které sem přilétlo otevřeným oknem. Nejraději by požádala pana Šustka, aby odložil palici, popadl prakr a koberec ještě honem rychle řádně důkladně vyklepal. Jenže mezitím by mohli přijet, a to by byl malér. Obývací pokoj bez koberce, to by byl velký malér, ať tedy raději zůstane nevyklepaný. Je to sice taky malér, ale ne tak hrozitánský. Aspoň vyluxovat by mohla. Jenže pak by neslyšela zvonění a na Šustka není spolehnutí. Oni by stáli přede dveřmi, až by je to přestalo bavit, nasedli by zpátky do mercedesu, a bylo by po oslavě. Za chvíli se začne šeřit.

Konečně zvonek u dveří! Paní Beránková se chvatně zbavila zástěry a nasadila si na obličej líbezný úsměv hostitelčin. U dveří stál Palo Loveček, tovaryš zvuku, sám a bez kravaty, s věnečkem sedmikrásovým na hlavě.

„Omlouvám se, paní Beránková, za zpoždění. Cestou jsem měl nenadálou příhodu, a teď jsem bez kravaty, za což se také omlouvám. Je to trapné přijít na oslavu narozenin mistra zvuku Dušana Beránka bez kravaty.“

„Ale to nic, jen se, Palo, neomlouvejte, ať se nám neuomlouváte, nenadálé příhody se přiházejí a o kravaty se občas přicházívá. Vždyť máte na hlavě tuze pěkný sedmikrásový věneček! Hlavně že jste tady. Pan Šustek se už nemůže dočkat, jak do toho bací dřevěnou palicí. Ale kde jste nechal ostatní?“

„Oni tu ještě nejsou? Copak nejeli mercedesem? Ledaže by měli cestou také nějakou nenadálou příhodu…“

„To by přece zavolali, ale nezavolali. Vidíte, že mě to nenapadlo dřív,“ plácla se paní Beránková do čela plochou dlaní. „Zavolat!“ Popadla telefon a zavolala. Volala, volala, jenže se nedovolala. Protože z Dušánkova pokoje se ozvalo: „Přijde jaro, přijde, zase bude máj“ – signál z Dušánkova odloženého telefonu, ještě mu nedošly baterky. Číslo nikoho jiného do rozhlasu paní Beránková neměla a Dušánek v rozhlase zrovna být nemohl. Jiná čísla do rozhlasu měl však Palo Loveček.

Zkusil nejdřív redaktora Osvalda Ostrého, jenže ten se choval ke svému mobilnímu přístroji macešsky, i když byl v bdělém stavu; zapomínal ho v kapsách saka pohozeného v předsíni nebo ve skříni na ramínku pečlivě zavěšeného, nebo si ho zapomněl nabít, nebo si ho někde zapomněl, třeba v práci vedle nemilovaného kompjútru, několik už jich poztrácel, několik mu jich ukradli kapesní zloději z východní Evropy cestou v tramvaji. Kromě toho měl nastaveno vyzvánění velmi slabě, aby – když usne – ho nerušilo ve spánku. Marné potom každé volání… Palo zkusil číslo hlasatele Klepety. Jakmile Klepeta uviděl na displeji Lovečkovo jméno, došlo mu, proč ho čiperný zvukař shání, a nechal telefon vyzvánět. Vlezl si do postele a hlavu i s ušima přikryl peřinou. Dělal mrtvého brouka a mrtví brouci telefonní hovory neberou. Na paní režisérku Máju Vožatou neměl Palo číslo, protože paní režisérka žádný přenosný telefon neměla, jenom pevnou linku. A na pevné linky Palo Loveček ze zásady nevolá. Pevná linka je proň čímsi nedůstojným, pro mladého moderního člověka neslušným.

„Co teď?“ položila paní Beránková řečnickou otázku. „To už asi nikdo další nepřijde… A chudák Dušánek se tak těšil, kolik bude mít na oslavě třicátých sedmých narozenin hostí…“

„Narazíme to pivo!“ řekl pan Šustek a udeřil palicí do pípy. Jediným rozmachem ji tam zarazil a ono se to – ačkoli jsme všichni očekávali katastrofu, pivní gejzír, politý koberec mauri, byt zaplavený pivem Bernardem, pivo prosakující stropem, pivo na schodišti – podařilo. Ani kapka neukápla nazmar. Pan Šustek by mohl být narážečem z profese, protože měl k pivu správný vztah. Škoda jen, že si dal takové tvrdé předsevzetí a může pít pouze lichá piva.

„Škoda že vy, takový schopný mladý muž, nerozhodujete o tom, co se má vysílat,“ utrousila paní Beránková nad řízkem.

„Oho, co vy víte…“ zatvářil se Palo nad řízkem tajemně, byl tak trochu vejtaha. „Ty řízky, paní Beránková, jsou opravdu výtečné, ty se vám věru povedly. Takové by ani moje maminka…“

„Vy mi lichotíte, Palo, maminky přece… Však si vemte ještě řízek, máme jich plnou troubu.“

„A ten salát, paní Beránková, lepší než o Vánocích…“

„Však si také přidejte, máme ho pro celé rádio. Plný prádelní hrnec!“

„Co říkáte tomu pivu?“ zeptal se pan Šustek. Řekl „říkáte“, ačkoli obvykle mladší generaci tyká. Chlapcům i děvčatům. Jemu taky v tom věku tykali, tak co! Jenže teď se chtěl vlichotit kvůli vznešenému poslání do Palovy přízně.

„Vynikající! Tak dobré pivo by snad ani moje maminka…“

„Že jo!“ zaradoval se pan Šustek. „Takové teče v Lidovém domě každý den. A jak ty na tom v tom rádiu vůbec seš?“ přešel do formy jemu bližší. „Třeba bys v tom rádiu mohl s někým vlivným promluvit a domluvit, aby někdo významný, vysoce postavená osobnost, aby mohla eventuálně promluvit a říct něco velice důležitého.“

„Žádný problém. Nejlepší by bylo promluvit rovnou s generálním ředitelem, potkáváme se v kantýně skoro každý den: Servus, Laco, co ty tvoje rybičky, ještě ti nepochcípaly? – Servus, Palo, některé pochcípaly, jiné nepochcípaly. A kdyby i všechny pochcípaly, nakoupím jiných, však na to mám, když jsem ten generál! – Tak se zdravíme, tak si povídáme,“ řekl Palo Loveček, ani se přitom nezapýřil. Jen sedmikrásy ve věnečku na jeho hlavě sklonily hlavičky.

Paní Beránková přinášela další teplé řízky z trouby a kladla je na hbitě vyprazdňovaný talíř mladíka, který ještě nepřestal růst, ale vousky už mu vyrašily pod nosem a kolem uší. Řízky polykal bez salátu, ale pivem zaléval, pivo svižně točil pan Šustek a také pilně upíjel. Ale jenom lichá, na to dbal!

Tribun Lidu Petr Semlela seděl v bílém superbu vedle klimbajícího řidiče a nespouštěl zrak z okna v obývacím pokoji paní Beránkové. Čekal, až bude zelená, až zamávají šátkem… Poslouchal přitom rádio, pořad „Kolem dokola“ redaktora Osvalda Ostrého, padesát minut informací, názorů a dojmů ze všech koutů. Právě v tomto pořadu by tribun nejraději promluvil, protože to byl pořad nejen ze všech koutů, ale také do všech koutů, a Petr Semlela chtěl být slyšen ve všech koutech. Dneska už to sotva stihne. Nevadí, zítra je den taky. Konečně se v okně objevil zelený šátek a Semlela mohl vyrazit.

„To je ale náhoda!“ zašvitořila paní Beránková, aby to bylo slyšet až do obývacího pokoje. „Pan tribun Lidu Petr Semlela! Taková vzácná návštěva. Jen pojďte dál, pane tribune Lidu, zrovna oslavujeme třicáté sedmé narozeniny mého syna Dušánka Beránka, mistra zvuku, v nepřítomnosti. Ten bude mít radost, že jste v nepřítomnosti slavil s námi jeho narozeniny, až mu to napíšu do vězení. Odložte si, máte-li co, a račte dále, řízků máme půl trouby a vlašského salátu tři čtvrtě prádelního hrnce. Štrúdl jsme ještě ani nenačali.“
