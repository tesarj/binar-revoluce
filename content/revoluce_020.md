---
title: ''
contentType: prose
---

II

  

Jak revoluce probíhaly v minulosti a jak skončily nebo neskončily, k jakému dospěly výsledku, to se – alespoň v hrubých rysech – dozvídáme z dějin: osoby a obsazení, události, data, fakta, výsledky. Kdybychom revoluci, která v naší krásné vlasti zrovna probíhá, dokázali usměrňovat, řídit – Vlasta Revoluce, když se už do toho s takovou vervou pustila, měla by držet otěže pevně v rukou – snad bychom, poučeni historií, mohli překotné dění přivést k něčemu kloudnému. Ke zdárnému konci? Ale to bychom museli žít v poslušném loutkovém divadélku, kde jsou aktéři dřevění, mají pohyblivé údy a vede je jediná vůle, jedna pevná ruka. Kus, který se zrovna dává, by musel být napsán předem. Jenže tak tomu není, revoluce se neodehrává v pimprlové komedii, účastníci jsou z masa a kostí, každý má svou jedinečnou hlavu, jeden se liší od druhého, vodící špagáty jsou zpřetrhány, kus není dopsán, autor je zoufalý, zaseknutý; bezradní pajduláci nevědí co si počít.

Ani Vlasta neví jak dál, ačkoli stojí v čele, protože se tam postavila. A co Dušan Beránek, první revolucionář, co ten? Dušánek? Po Dušánkovi přece nemůžeme chtít, aby popadl zpřetrhané otěže, svázal je dohromady, aby zapráskal bičem koňům revoluce nad hlavami. Vždyť je v rekonvalescenci, vždyť ani pořádně neví, co se s ním děje. Vždyť k tomu přišel jako slepý k houslím. Dušánek je třtina ve větru se klátící, zmítán okolnostmi povívá krajinou určenou mu osudem. Větry se střídají, mění směr i sílu, nikdo nedokáže předvídat, jak zadují zítra, pozítří, příští týden… Za chvilku. Ale co když mu křivdíme? Co když v něm přeci jenom dřímá cosi velkého, cosi, co se ještě nevyklubalo, co teprve klíčí? Vždyť se třemi psychiatry se dokázal vypořádat s nečekanou rozhodností, s udivující razancí. Třeba nás ještě překvapí.

Veškeré dění řídí a vede Vlasta. Je předsedkyní Demokratické revoluční rady státu, orgánu, který vládne zemi namísto svržené reakční vlády. Stačilo popravit ministra války, který nesnášel pohled na krev zastřelených bažantů, a ostatní ministři i s premiérem prchli do exilu. Okolní Evropa přihlíží revolučnímu kvasu s údivem a překotné dění v naší zemi chápe jako zajímavý experiment v rámci Unie. Občas nás bruselští úředníci napomenou, abychom v zájmu spotřebitelů nepřestávali dbát na předepsanou délku salátových okurek v supermarketech, minimarketech i na tržištích, a pohrozí snížením dotací na výsev vojtěšky.

Z Lidu se vylouplo zdravé jádro věrných a tuhých, nelítostných bojovníků odhodlaných sloužit revoluci tak dlouho, dokud to jenom půjde. Jádrem tohoto zdravého jádra jsou bývalí trestanci, nespravedlivě nařčení a odsouzení justicí svrženého režimu za vraždy, násilí, lupičství a vyděračství, podvody, penězokazectví, sexuální delikty, kapesní krádeže a sběračství kovů, jimž Dušánek daroval svobodu úplnou a všeobecnou prezidentskou amnestií. Tito odhodlaní mužové a ženy vytvořili ozbrojené revoluční úderky. Velí jim a jejich činnost koordinuje prezidentův kamarád Pštros. A nemusí jim věru příliš velet ani příliš koordinovat jejich činnost, tito chrabří bojovníci a bojovnice jsou lidé aktivní a samostatní, sami nejlíp vědí, co mají dělat, co od nich revoluce očekává. Především se starají o pořádek ve státě, záhy se naučili mistrovsky obsluhovat mobilní gilotiny, a věru že je nenechají zahálet. Jsou odhodlaní, vitální, oddaní věci Lidu. Vědí, zač bojují, a jsou ochotní obětovat i život kohokoli – třeba vlastního bratra, sestry, sestřenice, bratrance, rodičů ba i prarodičů –, aby plamen revoluce neskomíral, nebo dokonce nevyduchl. Oni jsou hybnou silou revoluce, její podstatou. Bez revolučních úderek by revoluce chcípla za dva dny.

Ale nejsou to jen revoluční úderky, kdo přikládá pořádná polena i drobná polínka a tenké třísky, aby plamen revoluce řádně plál. Je to veškerý Lid této země, bez jeho přispění by ani sebepilnější revoluční úderky nestačily postrkovat revoluci kupředu. Neobejde se to však bez obětí. Lid, který je ve spořádaných poměrech tvůrcem veškerých hodnot, nemůže samozřejmě ve vzrušených revolučních dnech žádné hodnoty vytvářet. Když je revoluce, nechodí se do práce, protože se dělá revoluce. Neosívají a nesklízejí se pole, nepeče se chleba, nevaří se pivo, nešijí se šaty, nepromítá se v kinech ani ve školách se neučí. Žijeme z podstaty. Všichni se musíme uskrovnit. A kdo za to může… Lid? Protože nechodí do práce? – Jak by mohl chodit do práce, když dělá revoluci! Ačkoli je revoluce jevem permanentním, v normálních poměrech probíhá v latentní formě – jako by žádná revoluce nebyla, jenže ona je, podřimuje, vyčkává. Lid chodí do práce, na fotbal a do hospody, vytváří hodnoty a odpočívá, aby měl dost síly vytvářet hodnoty další a další a další… Dnes však se revoluce proměnila z latentní ve zjevnou, v revoluci naostro. Tato mimořádná forma revoluce vyžaduje plné nasazení veškerého Lidu. Teď není čas na práci ani na odpočinek. Teď není čas na vytváření hodnot. Teď je čas – na revoluci!

Ale kdo to způsobil? Je to snad rozmar Lidu, že tu máme revoluci naostro? Copak Lid zavinil situaci, kdy je třeba chopit se zbraní a gilotin? Zavinil snad Lid nedostatek chleba a zdražení piva? Že nejsou k dostání banány a dámské vložky? Zavinil snad Lid, že naši Zlatí hoši prohráli s Pobřežím slonoviny tři nula v ledním hokeji?

Ne ne, Lid není toho příčinou. Propuknutí revoluce naostro zavinili reakcionáři, svržená vláda, establišment, který zbaběle utekl před odpovědností a schovává se v exilu. Také zahraniční nepřátelé leccos způsobili. To jsou oni! Není divu, že revoluce vytryskla jako rudý květ. Už toho bylo dost. Lid měl už po krk chaboučké vlády a zkorumpované justiční mafie, policie spřažené s organizovaným zločinem, obou komor parlamentu, který nezastupoval voliče a vyráběl špatné zákony, armády plné tlustých plukovníků a generálů v kancelářích, zatímco prostí vojáci krvácejí na zahraničních misích kdesi na Blízkém, Středním, Dálném a Velmi Vzdáleném východě, mizerného zdravotnictví a školství už měl dost, pokleslé kultury, kulhavého sportu a tělovýchovy, lesnictví a dopravy i spojů, těžby uhlí a nerostů, energetiky, Karla Gotta a Helenky Vondráčkové, a také obchodních řetězců, obnovitelných i neobnovitelných zdrojů, umělců a vědců, Evropské unie, přemnožených strak a holubů, skinheadů, anarchistů, automobilistů a cyklistů, Cikánů, Romů a Vietnamců, krtečka, ekologů, etymologů a také entomologů, zkrátka všeho už měl náš Lid plné zuby. Není divu! – Oni to zavinili a Lid má toho po krk. Plné zuby toho má. Oni jsou všeho příčinou, trpíme jenom kvůli nim. Všechno zlé oni zavinili. Proto je zapotřebí vyšťárat hady a štíry z děr a vypořádat se s nimi. K tomu naštěstí máme znamenité, pilné, nezištné a nelítostné revoluční úderky pod velením Pštrosa, věrného přítele pana prezidenta Dušana Beránka.

Vlasta nemohla trávit čas ve Velkých Šírých Rodných Lánech s ostatními. Někdo musí řídit revoluci a celou zemi. Z Hradu se celá země řídí nejlíp, je odtud krásná vyhlídka. Také je třeba zasedat v Lidovém domě, v srdci revoluce. Na Demokratickou revoluční radu státu se nedá spolehnout, potřebuje soustavný dohled. Jsou to dobří chlapíci oddaní věci, vždyť si je Vlasta – všech dvanáct apoštolů – vybrala v Lidovém domě ze štamgastů, kteří sem docházejí každý den, ani škaredé nachlazení s dávivým kašlem a škrábáním v krku je nedokáže odradit. Vždyť tu mají svoje sklenice, na uchu viditelné označené všelijak barevnými a rozmanitě tvarovanými kroužky a pentličkami, aby je Bernardýn snadno rozeznal. Jenom se podívá, když je na pochybách zavětří… a nikdy se nesplete. Jsou to oddaní revolucionáři, Vlasta se jim velice líbí. Vlastně jsou Vlastiným fanklubem, tahle Demokratická revoluční rada státu. Od té doby, co byli vybráni a nahradili reakční a zkorumpovanou, poraženou vládu, zasedají v extrovně Lidového domu, aby ve Strakové akademii, v bývalém vládním sídle, nemuseli při svém každodenním zasedání pít láhvové pivo. Není nad pivo od čepu, nad pivo Bernard v Lidovém domě. Demokratická revoluční rada zahajuje svá zasedání přípitkem na Vlastino zdraví: „To se nám to chlastá, / když nás vede Vlasta!“ Každý má plyšového krokodýla a po tomto zvolání praští krokodýlem o stůl. Tento obřad je sice milou pozorností Vlastě, skutečné vůdkyni revoluce, jenže k řízení státu nestačí. Ačkoli mají členové rady dobrou vůli řídit stát, žádný z nich to neumí. Veškerá tíha práce, veškerá odpovědnost za chod státu a za celou revoluci spočívá na Vlastiných bedrech. Proto nemohla odjet s ostatní revoluční elitou do Velkých Šírých Rodných Lán. Ani na roztomilého andílka Jenůfku jí nezbývá dost času – co jen z toho děcka vyroste! Svěřila ji do péče Palu Lovečkovi, protože jenom on ji dokáže zaujmout, popřípadě zkrotit.

Zatímco Vlasta Revoluce v extrovně Lidového domu zahajovala zasedání Demokratické revoluční rady státu, kolona prezidentských limuzín Škoda Superb, doprovázená houfem hradní stráže na motocyklech BMW R 1200 RT a revolučními úderníky v obrněných transportérech pandur, přepravovala z Hradu do Velkých Šírých Rodných Lánů revoluční smetánku. Zas vypuklo jaro a pan prezident se potřeboval zotavit na čerstvém velkošírorodnolánském zdravém vzduchu.

Ve Velkých Šírých Rodných Lánech je překrásně. Jednou odpo­led­ne, hned po kávě, která se podávává na terase, vzala Ráchel pana prezidenta za ruku, naklonila se k němu a začala mu šeptat do ucha utajované sdělení:

„Dušánku, já bych tak ráda syna Josefa! Myslím, že zrovna teď je vhodná chvíle něco pro to podniknout.“

„Myslíš?“ zašeptal pan prezident do ucha Ráchel.

„Co je šeptem, to je čertem,“ pokárala je paní Beránková s pozdviženým ukazovákem.

Ráchel toho nedbala, popadla pana prezidenta za ruku a odvlekla ho od stolu. Káva už byla dopita a pařížské trubičky snědeny. Vlekla Dušánka po pěšinách do hlubin zámeckého parku, až ho dovlekla k zahradnímu domečku se zataženými žaluziemi a s proutěnou pohovkou dostatečně širokou, jenže krutě vrzající, jako by vrbové proutí při sebemenším pohybu těl, která na něm spočinula, vzdychalo žalem. V některých situacích to však zúčastněným nevadí.

„Neměli bychom být nejdřív oddáni?“ zeptal se Dušánek za staženými žaluziemi.

„Ono to funguje i tak.“

„Když já nevím…“

„Ale já vím,“ řekla Ráchel rozhodně a pustila se do Dušánka.

„Když ono to příšerně vrže!“

„To přece nevadí, Dušánku, kašli na vrzání, poletíme…“

Jenže ve chvíli, kdy už rozpřahovali křídla, otevřely se dveře a vstoupila paní Beránková s plochým talířem, na talíři oloupaný pomeranč rozebraný na dílky.

„Tak tady ty seš! Celý čas tě hledám po zámku a po parku, zatímco vy si tu vržete na otomanu. Vždyťs ještě neměl pomeranč!“

„Ale mami, jak si to představuješ, vtrhnout sem takhle, když…“ Dušánek si chvatně zastrkoval košili do kalhot.

„Však jsem klepala. Copak jste neslyšeli?“

„Ne, neslyšeli.“

„Tak to já nebudu rušit. Tady máš ten pomeranč.“

„A Ráchel?“

„Pravda, slečna Pospíšilová už taky téměř patří do rodiny… Na tu jsem zapomněla. Hned jsem zpátky s dalším. Pro slečnu Pospíšilovou.“

„Nemusíš, mami, my se rozdělíme.“

Když paní Beránková odešla, pozvedl Dušánek talíř s pomerančovými dílky. Ráchel si jeden vzala, byl sladký a šťavnatý, dobře vyzrálý. Ačkoli v obchodech nebyly pomeranče k mání, na stole pana prezidenta jich byl dostatek. Pak si vzala další dílek, také Dušánek si vzal, jedli a jedli, až to všechno snědli. Pak si olízali šťávu z prstů a vrátili se do zámku.

Jaro neprobouzí jenom přírodu, ovlivňuje též hnutí mysli člověka a tvorbu šťáv v jeho útrobách. Palo Loveček zatoužil po děvčatech. Po dívkách, které ho těsně před revolucí odehnaly od svých bran po debaklu v rozhlase, při kterém se tribun Lidu Petr Semlela – kde že je mu konec – tak ostudně projevil. Odsoudil revoluci ještě před tím, než k ní došlo. Palo vzápětí pochopil, že vsadil na špatného koně, když Semlelovi umožnil odkrákorat do éteru takovou snůšku nesmyslů. Není divu, že ho svobodomyslné dívky vystrnadily, ani kravata se sopkou Kaiakakapplapatlalalokul a kyticí chrp v modřanském džbánku jim v tom nedokázala zabránit. Právem ho zahnaly, teď to ví. Ale pozor! Nyní je jedním z předních revolucionářů, stojí po boku samotné Vlasty Revoluce a v těsné blízkosti prvního revolucionáře, prezidenta republiky Dušana Beránka, a kdyby chtěl, snadno by mohl přijet před brány Dívčí farmy na bílém skútru. Ani novou kravatu by si nemusel pořizovat. Tak na co čekáš, Palo Lovečku? Vzhůru do díla!

Jenže, jenže… Jenže je tu problém: Jenůfka. Vlastní nevlastní matka Vlasta Revoluce roztomilého andílka podstrčila Palovi, aby se o ni staral, když k jeho kleštičkám a kravatě Jenůfka tolik přilnula. Sama si v extrovně Lidového domu s partou štamgastů – Demokratickou revoluční radou státu – nebo na Hradě ve své revoluční kanceláři bezstarostně vládne zemi. Někdo to dělat musí… Píše zákony a ustanovení, které pak kurýr v opancéřované audině vozí do Velkých Šírých Rodných Lánů panu prezidentovi k podpisu a podepsané zase zpátky. Také pokyny Vlasta píše, ale ty nemusí Dušánek podepisovat, stačí Vlastin klikyhák, pokyny pro Pštrosa a jeho statečné chlapíky z revolučních úderek, jaká opatření mají provádět. Po ženě natolik vytížené nemůže nikdo požadovat, aby k tomu všemu ještě vychovávala nevycválané děcko. Vždyť se stará o nás o všecky, osud národa spočívá v jejích rukou. A také odpovědnost za nerušený chod revoluce. Nemůže chtít po Dušánkovi – i když je prezidentem a prvním revolucionářem – po všem, co prožil a pro revoluci vytrpěl, aby vládl. Jen ať se z té katastrofy, která ho, chudáka, postihla, pěkně zotavuje ve Velkých Šírých Rodných Lánech. Naštěstí je tu Palo Loveček se svými kravatami a kleštičkami, které mají krásně červená držadla, ten už se o Jenůfku postará. Vždyť nemá co dělat, zpátky do rádia se mu nechce, protože je revolucionář. Ani zasedat v Demokratické revoluční radě státu nehodlá, tolik piva jako ostatní členové rady do sebe nalít nedokáže. Ať se tedy stará o dítě Revoluce.

Nezbylo než vzít Jenůfku s sebou za děvčaty. Palo čmajznul klukům od hradní stráže doprovodnou prezidentskou motorku BMW R 1200 RT s modrým majáčkem, Jenůfku posadil před sebe na benzinovou nádrž, a už se jelo.

Byla to báječná jízda jarní krajinou. Předjeli každého, a kdo nechtěl uhnout, na toho zablikali modrým majáčkem. Když vjeli do města, Palo ubral na rychlosti, loudali se ulicemi, aby si každý chodec všiml, že Palo Loveček s Jenůfkou jedou na motorce BMW R 1200 RT; takovou mají jenom na Hradě. Když se blížili k Ďífčině, minuli se s bílým skútrem. Seděl na něm Jiří Dostál a tvářil se kysele. Žádná dívka mu neseděla za zády.

Brána do zahrady byla dokořán. Také v Dívčí farmě zanechává revoluce svoje stopy. Na trávníku pod rozkvetlými jabloněmi stály stoly přikryté bílými ubrusy, dívky seděly na lavicích nebo v trávě i ve větvích jabloní, vily věnce z pampelišek nebo jen tak bez užitku klátily nohama. – Nečekají ty krásné svěží jarní dívky na mne, napadlo neskromného Pala, když sundával Jenůfku z nádrže.

„A hele ho, Lovečka,“ řekla děvčátka, když si ho všimla. „Ty ještě žiješ?“ podivila se. Jako by snad všichni kloudní revolucionáři museli padnout.

„Žiju, co bych nežil,“ zašklebil se na ně Palo v domnění, že se směje. „A má bejt?“

„No nic, no nic, jen se divíme.“

„Tak se moc nedivte!“

„To je pěkná holčička s kukadlama jako trnky,“ pochválily dívky Jenůfku. Koukala na ně kukadly zpoza motorky. „Jaks k ní přišel, Lovečku? Snad není tvoje…“

„Není. Je vypůjčená.“

„Tak nám ji taky půjč, aspoň na chvilku…“

Jenůfce se zalíbily věnce. Znala pampelišky důvěrně, na každé zahradě v každém děcáku, kterým prošla, cosi takového rostlo, ale že se z toho dá udělat kruh, to ji nenapadlo. – Dívky se jí pokusily jedno takové kolo posadit na hlavičku, v černých vlasech by žluté pampelišky zazářily jako uloupnuté ze slunka. Jenže kruh byl velký a propadl Jenůfce na ramena.

„Uvijeme jiný věneček, aby ti pasoval,“ slíbily dívky, vzaly Jenůfku za ruce a rozběhly se trhat materiál. Pala s motorkou nechaly u brány. Jako by nepřijel za nimi, jako by nebyl revolucionář, ale cosi nezajímavého, doručovatel roztomilých holčiček na hraní.

„Která se chcete svézt?“ volal za nimi a bral by kteroukoli, ale žádná nechtěla. Seděly v trávě a učily Jenůfku vití. Dál pěly jarní písně a při každém zavátí větříku se jim růžové okvětní lístky jabloní sypaly na hlavy a na ramena. Bylo to nesnesitelně krásné. Palo obcházel motocykl, prohlížel si motor, kopal do pneumatik, je-li v nich dost vzduchu, zkoušel pérování, ale zatroubit na cizím území nebo rozsvítit majáček si netroufl, mohl by vyplašit jaro. Dívky si ho nevšímaly, jako by tu nebyl. Jenže on tu je, okouní v místech, kam ho dříve lákaly, jenže plot stál mezi nimi, neproniknutelná překážka. Vábívaly ho ty dívky k sobě a úplatný domovník ho za úplatu vpouštěl, jenom na chvilku, na chviličku, jenom na krajíček ráje. Dnes je brána dokořán… A nic. Dívky si vijí věnce s Jenůfkou, zpívají jarní písně a jeho si nevšímají.

„Jenůfko, jedem!“

„Nejedem, mně se tady líbí!“

„Ještě není dovito. Až dovijeme, tak pak,“ rozhodly dívky za Jenůfku. „Jde to té dívčině pěkně od ruky. Až povyroste, mohla by tu s námi pobývat.“

„Leda prd!“ namítla Jenůfka. „Do žádnýho děcáku, ani do děcáku pro velký holky, mě už nikdo nedostane. Ani náhodou!“ Narazila si vlastnoručně upletený věneček na hlavu a upalovala za Palem, jako by ji policajti honili.

V tu chvíli vjely branou do zahrady čtyři neprůhledné sportovní vozy Alfa Romeo y Giulietta 738 osmiválce, černé, se zlatými nárazníky a rudými disky kol, zlaté dvojvýfuky jim vyčnívaly vzadu zpod kapoty. Kam se motocykl BMW R 1200 RT hrabe na něco takového! Auta zaparkovala vedle sebe s čumáky nad trávníkem. Jako na povel vystoupili čtyři zdatní chasníci v temně šedých, blýskavých oblecích, vlasy měli napomádované, na zápěstích hodinky Rolex a pod krkem kravaty v národních barvách, každá nejmíň za pět tisíc: Láďa, Sváťa, Kája a Pepíček. Úspěšní podnikatelé v popravách mají volný den, dneska se vypravili za děvčaty.

Dívky vyskočily z trávy, seskočily ze stromů a s jásotem se vrhly na čtyři pacholíky. Celé je opusinkovaly, ověnčily pampeliškovými věnci a zasypaly jabloňovým okvětím, jásaly a švitořily, radovaly se z takové milé, vzácné návštěvy. Některá děvčata pacholíky otlapkávala, hladila a laskala, jiná vbíhala do budovy a vracela se s mísami masa na rozmanité způsoby připraveného – vždyť pacholíci musí maso, aby byli silní –, přinášela také chleby žitné a pšeničné už nakrájené, okurčičky nakládané a olivy zelené i černé, papričky a jiné laskominy, též sladkosti, trubičky se sněhem i se šlehačkou, koláče a perníčky, láhve vína obou barev, zelenou kořalku…

„A co pivo?“ sháněli se pacholíci. „Pivo nemáte?“

„Ach, my káči hloupé, na pivo jsme málem zapomněly,“ ťukla se děvčátka do čela a běžela jako o závod do sklepa pro bedny piva v láhvích. Nakoupit pivo v pořádných sudech je nenapadlo.

„Tak jo,“ smířili se pacholíci, „když není čepovaný, i lahváč je dobrej dost.“

V takovéto konkurenci nemá Palo Loveček šanci, na katovy pacholíky je i nejpřednější revolucionář krátký. Posadil Jenůfku před sebe, nastartoval motorku a docela pomalu, jako kdyby doprovázel hlavu státu, vyjel bránou v plotě ze železných kopí.

Už jsme dlouho nebyli ve veřejnoprávním rozhlase, a přitom se kva­pem blíží den slavného výročí. Vždyť my ani nevíme, jak se v revoluci daří naší rozmilé paní režisérce Máje Vožaté – co nevidět by měla opět jako každoročně promluvit před budovou rozhlasu o květnovém povstání, abychom věděli a nezapomněli, abychom se pak nemohli vymlouvat, že nám o tom nikdo neřekl. Abychom také my, mladší generace, které to na vlastní kůži nezažily, byli řádné poučeni o tom, co se tenkrát přihodilo, a že už nikdy nedopustíme, aby se něco takového zopakovalo. Abychom si vzali poučení z dějin. Snad nám to i letos, v této pohnuté revoluční době, paní Vožatá poví, než odjede bydlet do Strašnic.

Už dlouho jsme nic neslyšeli o Metoději Klepetovi, hlasateli s medovým hlasem a perleťovými knoflíky v manžetách vlastnoručně vyžehlené košile. Nikdo z nás si jej nedokáže představit, jak s puškou v ruce a s ohněm v srdci uhání stavět barikády nebo s ručním mikrofonem u úst nabádá revoluční masy, aby neumdlévaly a dál bily nepřátele revoluce hlava nehlava. Umíme si však představit, že hlásá, jaké bude zítra počasí, nebo dokonce že recituje báseň Fráni Šrámka „Chtěl bych tě potkati v lukách“. Ale vždyť i takovéto informace jsou v revolučním kvasu užitečné, aby revolucionáři věděli, mají-li si vzít ráno do revoluce deštník a pevné boty, nebo stačí-li polobotky a svrchník mohou nechat v předsíni na věšáku. Také báseň je vhodné tu a tam zarecitovat, aby si revolucionáři uvědomili, že život není jen samé bojování, že bude jednou dobojováno a pak i na louku lze vyběhnout a někoho tam potkati, kupříkladu sličnou slečnu.

A jakpak se má pan redaktor Osvald Ostrý, odpůrce digitalizace? Vždyť to byl on, kdo už v dětství na pionýrském táboře pro­koukl záludného a věrolomného lžitribuna Petříka Semlelu, zrádce a nepřítele Lidu. Jak revoluce zacloumala s pospávajícím lovcem slov? Dokážeme si vůbec představit, že by v pohnutých dobách, za rachotu děl, jásotu vítězných revolučních mas a svistu gilotin mohl poklidně poklimbávat? – Jaká témata v těchto vzrušených, dějinotvorných časech vyhledává pro svůj pořad Ze všech koutů?

V rozhlase panovalo samozřejmě revoluční naladění, možná to byl spíš revoluční zmatek. V průběhu revoluce dochází pokaždé a zákonitě k revolučním změnám. Co bylo vpravo, je teď vlevo, co nahoře, je teď dole, východ je tam, kde byl vchod, a naopak, pánské záchody jsou tam, kde byly dámské, a dámské tam, kde byly pánské, to dá přece rozum. Místo „Dobrý den“ zdraví se „Revoluci zdar!“ nebo „Revoluci čest!“, obojí možné. A kdo se splete, toho sice nepopraví, ale on sám, když si uvědomí, čeho se dopustil, děsně se vyleká. Co ho to jenom napadlo! A ten, kdo byl pozdraven tímto způsobem a ze setrvačnosti odpověděl stejně, je z toho celý špatný, protože neví, zda to nebyla provokace, neví, jak se zachovat. Neměl by toho člověka udat revolučním úřadům? Jenže to by udal i sám sebe, protože také on se provinil. Ledaže by byl revolučním konfidentem a odpověděl na nevhodný pozdrav nevhodnou odpovědí schválně, aby tím zakryl svůj konfidentský stav, aby dál mohl úspěšně konfidentovat, protože bez konfidentů se neobejde žádná revoluce, žádný politický systém. Protože konfidenti jsou prospěšní každému režimu, konfident je základ státu. – Ale co když ten, kdo první řekl „Dobrý den“, je také konfident?

V atmosféře změn nic nemůže zůstat tak, jak bylo. Generálnímu řediteli Lacovi pochcípaly rybičky, neměl je kdo krmit. Nic mu nebylo platné, že se v hodině po dvanácté přidal k revoluci. Nic mu nebylo platné, že přivítal horlivě Vlastu Revoluci, když přišla pronést podstatný revoluční projev, a Palu Lovečkovi pochválil kravatu, kterou mu předtím pohaněl, když ho vyhazoval. Známe takové pokrytce a licoměrníky, bezcharakterní oportunisty a prospěcháře ochotné sloužit každému režimu. Jenže jak? Licoměrný generální ředitel by číhal na vhodnou chvíli, kdy bude moci ze zálohy zasadit revoluci ránu. Ránu, ránu… Jakoupak ránu by mohl ten ubožáček zasadit vítězné revoluci? Herdu do zad, komáří štípnutí, zasmrdět by mohl, ubožák. Ale kdo to má čichat? Není potřeba, aby nám tu smrděl… Tuze pěkně a dost daleko se ta jeho udivená hlavička kutálela po dlažbě.

Veřejnoprávní rozhlas nestojí na generálních ředitelích, nýbrž na pracujících lidech, na těch, kteří vysílají. Stejně jako revoluce nepopravuje minulé katy, ale využívá jejich umu a dovedností ke své potřebě, rozhlas nevyhazuje všechny hlasatele, režiséry, redaktory, techniky, písařky a sekretářky, údržbu… Vždyť jsou taky Lidem a Lid přece zvítězil. Někdo to dělat musí, rozhlas je tu od toho, aby vysílal, aby taky on dělal revoluci.

Metoděj Klepeta nebyl žádný revolucionář. Byl hlasatel a chtěl se stát režisérem. To očekával od života a revoluce mu mohla být ukradená. Ať si je, když chce, co je mi po tom! Jenže paní Mája Vožatá ne a ne odejít. Ani revoluce s ní nepohnula. Ba naopak, revoluce ji povzbudila a paní režisérka jako by omládla. Vždyť jednu revoluci už přeci vyhrála! Nebo byly dvě? Nebo dokonce tři? Hlasatel Klepeta uvěřil, že tetička Mája Vožatá je nesmrtelná a že mu svoji režisérskou židli nepředá. Seděl v místnosti na odkládání hlasatelů před a po použití. Za půl hodiny bude hlásat, kolik včera popravili kontrarevolucionářů: jména, bydliště a data narození. Nebo mu dají přečíst předpověď počasí?

Četl si zajímavý thriller anglického autora M. J. Arlidge s podivným názvem _Eene Meene_ o nevysvětlitelném počínání utajené ženy s neobvyklou zálibou. Lstí loví dvojice lidí, kteří mají k sobě vztah, ale nemusí to být milenci ani manželé, dokonce to mohou být dva mužští kolegové vracející se ze služební cesty, omámí je jakýmsi svinstvem v kávě z termosky a deponuje na nedostupném místě, odkud není úniku, v děsně hlubokém bazénu, v obilním silu nebo v kontejneru, a nechá je tam bez jídla a pití s pistolí a jedním nábojem. Kdo toho druhého zastřelí, vyhrává a může odejít s vědomím, že je vrah, a s výčitkami svědomí po zbytek života. Hlavní postavou je detektiv-inspektor Helen Grace, pohledná ženská. Jezdí na motorce kawasaki v kůži oděná, nechává se v sadomaso salónu bičovat do krve, a pořád se neví proč. Kniha je to tlustá a hlasatel Klepeta není ani v polovině. Možná by se měl připravovat na zprávy nebo si přeříkávat cvičení správné mluvy: Ouvej, ouvej, táta dlouhej, máma krátká, děti jako pimprlátka. Nebo se učit sopku Kaiakakapplapatlalalokul, co když si zase zasoptí? Když soptila posledně, ostudně se do ní zašmodrchal. Měl trochu špatné svědomí, že zbůhdarma utlouká pracovní dobu odpočinkovou četbou. Taky by si mohl přeříkávat anglická slovíčka. Nebo ruská. Nebo čínská…

Vtom na dveře buchy, buchy! Nečekali na „vstupte“ nebo „dále“ a vkročili do místnosti. Tři byli: dva neznámí muži s páskami revolučních úderek a ten třetí, to byl jejich nejvyšší velitel, samotný Pštros. To se pozná hned, má to vytetováno na čele. Bez pásky na rukávě, Pštros ji nosit nemusí. Tak. A je to tady. To je konec. Konec Metoděje Klepety. Už si ho našli. Revoluce je spravedlivá, revoluce neodpouští. Pan hlasatel holduje v pracovní době pokleslé literatuře. Načapali ho. Tihle se s nikým nepárají.

„Hledáme ňákýho…“ Pštros se podíval do papírku, „Metoděj Klepeta, hlasatel.“

„To jsem, prosím, já,“ přiznal se. Marné zapírat, sebe nezapřeš.

„Pudete s náma,“ sdělil Pštros. „Osobní krámy tady nechte, my se vám o ně postaráme. Však od toho jsme tady, že jo, kucí.“

„Jo, šéfe,“ přitakali revoluční úderníci a zasmáli se srdečně: „Haha.“

Kdyby v tu chvíli Metoděj Klepeta neseděl v křesle, nýbrž stál, podlomila by se mu kolena. Kdyby ho v tu chvíli někdo řezal, krve by se nedořezal. Zděšení nemohlo být větší. Není divu, že najednou pocítil, že musí. Že musí ihned, jinak nezabrání nejhoršímu.

„Mohl bych, prosím,“ vydal hlásek ze staženého hrdla. „Potřeboval bych… Jinak bych… Já musím!“

„Jako na hajzl?“ pochopil bystře Pštros. „Co by ne. My na vás u dveří počkáme.“

Klepeta zarýglovaný v kabince na záchodě uvažoval zmatené, na přeskáčku: To jsem v řiti, to jsem v řiti. Co teď? Kam teď? To je konec. Utéct! Ale kam? Domů! Ale tam mě najdou hned. Vylézt na strom! Odtud mě setřesou. Do skříně, pod postel, za kamna… K Máje Vožaté do Strašnic! Ano, tam. Ta mě má ráda, vždyť je to moje skoroteta. Má zásluhy na minulé revoluci, má známosti, ta mě nedá. – Ano, k paní režisérce Vožaté do Strašnic uteče a tam se schová pod postel. Kdepak, tam ho nenajdou. Třeba si vyberou někoho jiného. Lidí je všude dost.

Jenže jak? Tento rozhlasový záchod nemá okna ani dost malá, ani do světlíku. Tento záchod nikam nevede, je to slepá ulička.

„Už jsme si mysleli, esli vás nevcuclo potrubí,“ zašprýmoval Pštros.

„Haha,“ zasmáli se oba revoluční úderníci. Vzali si hlasatele mezi sebe, drželi ho v podpaždí, aby neupadl, aby se mu nic zlého nestalo, aby ho dopravili na místo určení ve stavu neporušeném. Prošli chodbou k páternosteru, ale nenastoupili do něj a nesjeli dolů do vestibulu a pak služebním lendrouvrem na popraviště. Stoupali po schodech o patro výš, a pak ještě výš a nejvýš, do generálního ředitelského patra, do míst, kam prostý hlasatel nezavítá, jak je rok dlouhý, jak jsou dva, tři roky, jak je deset let dlouhých. Hlasatel Metoděj Klepeta se tu ocitl poprvé.

„Revoluce, to je vážná věc,“ řekl Pštros, když už byli docela nahoře. „Ale někdy je to dost velká prdel.“ Vzal za kliku u dveří s cedulí „ZASEDACÍ SÍŇ“, hned vedle pracovny generálního ředitele a pokynul hlasateli, aby vstoupil první.

Kolem dlouhého obdélníkového stolu seděli ředitelé a ředitelky jednotlivých stanic a šéfredaktoři a šéfredaktorky jednotlivých redakcí, měli na sobě sváteční oblečení a tvářili se svátečně a odhodlaně, jako revolucionáři. Generálně ředitelské místo v čele stolu bylo prázdné.

„Tady ho máte, řiditelskýho. Je jako novej,“ oznámil Pštros přítomným a ukázal prstem na Metoděje Klepetu. „Hele! Novej generální řiditel celýho rádia, pan Metoděj Klepetááá!“

Všichni přítomní povstali a zdvořile zatleskali.

Pod Metodějem Klepetou se podlomila kolena. A vzhledem k tomu, že revoluční úderníci už ho nepodpírali v domnění, že držet už ho netřeba, sesypal se na zem jako pytel brambor, kterému rozvázali tkaničku. – Tak se stal hlasatel s perleťovými manžetovými knoflíčky, ve vlastnoručně vyžehlené košili, generálním ředitelem.

Revoluce obrací tok dějin, s nikým a s ničím se nemazlí. Slabé charaktery láme, drtí je na prach a odhazuje do popelnic. Slabé charaktery nejsou k ničemu. A silní? Ti se zocelí. Co je choré a neužitečné, v revolučním kvasu zahyne. – Jak je na tom v této pohnuté době narkoleptik Osvald Ostrý, redaktor pořadu Ze všech koutů, padesáti minut informací, názorů a dojmů ze všech koutů? Jak je na tom v pohnutých revolučních časech nešťastník vzdorující digitalizaci? Jak teď dává dohromady těch svých padesát minut bez Dušánkovy pomoci, bez Pala Lovečka, čiperného ajťáka? Kdo mu pomáhá s digitálním stříháním? – Nikdo. Život ho naučil, revoluce přinutila najít řešení. Za revoluce se nestříhá. Za revoluce by stříhal jenom kontrarevolucionář. Revolucionáři nosí redaktoru Ostrému revoluční myšlenky, informace, názory, revoluční dojmy, a běda kdyby si pan redaktor dovolil některému z těch statečných žen a mužů do některé z jejich revolučních myšlenek střihnout! Pan redaktor pochopil a závažné revoluční příspěvky zařazuje revolucionářům do vysílání nesestříhané. Zdá se, že to revoluci prospívá. Rozhodně to revoluci neškodí a Osvald Ostrý se může nerušeně věnovat své chorobě, aniž by se musel bát, že přijde o hlavu.

Ve středu odpoledne dorazil do rozhlasu na motocyklu BMW R 1200 RT kurýr z Hradu, přímo z prezidentské kanceláře, a přivezl dopis panem prezidentem vlastnoručně podepsaný. Dopis určený váženému panu Osvaldu Ostrému, redaktorovi pořadu Ze všech koutů, do vlastních rukou.

„Dostavte se v pondělí ve 14:00 hodin na Hrad za účelem převzetí. Doporučuje se tmavý oblek s volným místem na levé polovině hrudi, bílá košile a jednobarevná kravata; střevíce černé, uzavřené, s tkaničkami na kličku, ponožky tmavé, bavlněné. Přijďte oholen, učesán a střízliv. Výrazné parfémy nežádoucí! – Ve 13:25 budete vyzvednut u hlavního vchodu do rozhlasu a odvezen hradní limuzínou Škoda Superb na Hrad. – Revoluci zdar! Revoluci čest!“ Podepsán Nykl Nyklíček, hlavní prezidentský tajemník a ceremoniář.

Na časté probouzení zvnějšku byl Osvald Ostrý zvyklý, patřilo k jeho každodennosti. Probouzen býval často a na všemožné způsoby: šetrné i nešetrné, akusticky i mechanicky, přímým dotekem, někdy štípnutím, také dloubnutím do žeber nebo herdou do zad, záměrně budíkem, třeskem proudového letounu překonávajícího zvukovou bariéru bez záměru. Musel být probouzen kdykoli kdekoli. Jinak by jezdil místní hromadnou dopravou z konečné na konečnou nekonečně dlouho. Nemohli ho nechat spát ve frontě u pokladny v supermarketu Albert, když se opřený o nákupní vozík doštrachal k placení. Museli ho probudit, když kino skončilo a všichni návštěvníci seděli v hospodě, nebo když usnul na přechodu přes rušnou hlavní tepnu v půli vozovky a chodcům blikla červená. Nemohl nebýt probuzen, když mu kurýr z Hradu přivezl pozvání na předání sepsané Nyklem Nyklíčkem, významnou osobností, prezidentovým tajemníkem a ceremoniářem, zděděným po tragicky zesnulém Bořku Bouchalovi a podepsané samotným panem prezidentem Dušanem Beránkem.

Kurýr požadoval podpis vlastnoruční, proto musel být pan redaktor probuzen. Dopis si přečetl při nezkaleném vědomí. Už se docela těšil, že se uvidí s Dušánkem, který mu, než se stal prezidentem republiky, nezištně pomáhal s digitálním stříháním. Vždyť se neviděli celou věčnost! Jen ho trochu rozladil požadavek uzavřených střevíců s tkaničkami. Pan Ostrý takové střevíce neměl, nosil mokasíny bez tkaniček, protože neuměl kličku. Jenže protokol je protokol, co se dá dělat, snad se někdo najde, kdo mu kličku uváže. Taky kravatu si musí opatřit, nikdy něco takového nepotřeboval.

Ceremoniál prvního udílení revoluční ceny po vítězství revoluce Osvaldu Ostrému za zásluhy o vítězství revoluce se měl původně odehrávat ve Zlatém sále s šarlatovým táflováním osvětleném bengálskými lustry za přítomnosti Demokratické revoluční rady státu, vybraných revolučních úderníků, diplomatického sboru a vzácných hostů, které vybere a pozve Nykl Nyklíček.

„To tak!“ řekla paní Beránková, matka pana prezidenta. „Nic takového,“ rozhodla, když se to dozvěděla. „Ve Zlatém sále s šarlatovým táflováním se nic takového konat nebude. Leda přes moji mrtvolu. Víš, jaký tam leží koberec? Jaká vzácnost orientální? Dárek Bořku Bouchalovi od olejového šejcha Kara ben Kudelky z Emirátů. Na ten mně nikdo šlapat nebude. Taková horda lidí!“

„Ale mami, šlapání kobercům nevadí, samas to vždycky tvrdila, že šlapání kobercům prospívá.“

„Vadí, nevadí. Říkám, neříkám. Teď říkám: Nic! Leda kdyby se zuli do ponožek. Do Zlatého sálu s purpurovým táflováním mně v botách nikdo nepoleze!“

„Do ponožek, to by nešlo, to by Nykl Nyklíček nepřipustil,“ řekl pan prezident posmutněle.

„Tak to holt uděláme komornější, v extrovně Lidového domu. Tam to všecko začalo,“ rozhodla Vlasta Revoluce. „Bernardýnovi to udělá dobře a Demokratická revoluční rada státu se nebude muset štrachat do kopce.“

I tak to bylo dostatečně slavnostní. Bernardýn navěšel po celé hospodě girlandy v národních barvách, ale červená převažovala, protože je barvou revoluce, symbolem prolité krve Lidu v boji za lepší příští. Štamgasti i hosté a členové Demokratické revoluční rady byli umytí a oholení, ve svátečních oblecích jak do kostela a Dušánek měl připravený krátký, ale vydatný proslov.

Pět minut před druhou zastavila před Lidovým domem hradní limuzína, řidič vyběhl od volantu otevřít zadní dveře, probudil Osvalda Ostrého v černých střevících s rozvázanými tkaničkami. Osvald Ostrý vystoupil z automobilu, udělal dva kroky a při třetím zakopl o tkaničky. Neupadl však, prezidentským gorilám se podařilo zachytit ho v letu. Nykl Nyklíček se obětoval, a přestože mu objemné břicho notně překáželo, podařilo se mu redaktorovy tkaničky zavázat hezky na kličku.

Jakmile Osvald Ostrý vstoupil do extrovny, přítomní povstali a pozdravili jej potleskem. Něco takového se mu v životě nestalo. Dnes bude pivo zadara! Sláva! Sláva! Sláva! Nykl Nyklíček postavil redaktora na patřičné místo označené bílým křížkem, pak přivedl z kuchyně pana prezidenta s papírem v ruce. Čekal tam, až na něj dojde. Bude to první prezidentský projev, který Dušánek ve funkci prezidenta pronese, proto se na něj řádně připravil, věnoval mu mimořádné úsilí.

Měl v úmyslu potřást Ostrému srdečně rukou, a ještě ho poplácat srdečně po zádech. – Tak co, ty stará vojno, dlouho jsme se neviděli. Už ses konečně naučil digitálně stříhat? To ti to trvalo… Tady máš ten řád, to jsem rád, že ho můžu předat zrovna tobě. Však jsem jim říkal, když se mě ptali, samo, komu jinému než Osvaldovi. – A pak bude pivko, ale nejdřív projev, to se musí, když jsem ten prezident.

„Ne, ne, ne, tak to nebude!“ řekl Nykl Nyklíček a postavil pana prezidenta na patřičné místo, označené zlatým, prezidentským křížkem. Sám si stoupl před kameru veřejnoprávní televize, otevřel temně modré desky se zlatým státním znakem, nasadil si brýle a pronesl spatra, aniž by jedinkrát mrkl do desek, s očima upřenýma do všech domácností televizních diváků, do všech hospod a jiných zařízení, kde měli puštěnou televizi, slavnostním hlasem:

„Prezident republiky uděluje Podvazkový řád Rudého praporu a Zlatého rouna Vítězné revoluce zasloužilému revolucionáři, rozhlasovému novináři, redaktorovi Osvaldu Ostrému. Redaktor Osvald Ostrý se narodil v Klecánkách u Prahy v rodině chudého převozníka Rudolfa Ostrého a jeho manželce Růžené Ostré, rozené Kočí. Když vstoupil do pionýrské organizace a odjel s ostatními pionýry na pionýrský tábor do Zálužného nad Moravicí, jehož zřizovatelem byl národní podnik Slezský průmysl jemného pečiva, setkal se tam s nepřítelem revoluce a zrádcem Lidu, lžitribunem, tehdy ještě také pionýrem Semlelou. Oskar Ostrý už tenkrát na břehu řeky Moravice prokoukl Semlelovu temnou mysl a jeho budoucí nekalé záměry, jež jako zrádce revoluce jednoho dne uskuteční – ahle! uskutečnil –, a hrdinně mu strčil do gumové holínky přejetou žábu, aby tak dal najevo svůj revoluční postoj už jako dítě školou povinné…“

„Moment!“ ohradil se Osvald Ostrý, kupodivu bedlivé naslouchající Nyklíčkově promluvě. Přece nemůže usnout, když je chválen, když ho vyznamenávají. „Tak to nebylo, to on mi tu žábu do boty, a já jsem pak…“

„Ne ne, bylo to tak, jak říkám já!“ přerušil ho Nykl Nyklíček nesmlouvavě. „Skromnost tu není na místě. Pan prezident dobře ví, komu uděluje vyznamenání a zač. Tak to bylo, a hotovo, basta fidli. Nebudeme se tu přece handrkovat jako malí kluci, kdo strčil komu přejetou žábu do boty na pionýrském táboře v Zálužném nad Moravicí před tolika lety, když se předává vyznamenání za zásluhy o revoluci. Že, pane prezidente.“

„Ano,“ odpověděl Dušánek ze své zlaté značky, na níž trpělivě čekal, až bude vyzván k pronesení projevu. Ještěže toho Nykla Nyklíčka má, vždyť ho málem popravili zároveň s Bouchalou, vždyť by ani nevěděl, kam si má stoupnout.

„Osvald Ostrý je rozvedený, má dva dospělé syny oddané revoluci. – Pane prezidente, předejte, prosím, vyznamenávanému revolucionáři Osvaldu Ostrému Podvazkový řád Rudého praporu a Zlatého rouna Vítězné revoluce.“

Dívka ztepilá na neuvěřitelně vysokých podpatcích, revoluční dorostenka v rozpuku, členka revolučních úderek, zachrastila krabicí s řádem, aby se přesvědčila, není-li prázdná – nebyla –, otevřela krabici a nabídla z ní panu prezidentovi. Stačilo popadnout řád a přišpendlit ho Ostrému na hruď. Napodruhé se to podařilo a řád držel pevně. K řádu ještě patřila roura červené barvy obsahující diplom opravňující Osvalda Ostrého, a jenom jej, nositele řádu, nosit řád.

Na prezidentův krátký, ale významný projev už nezbyl čas. Ani na pivko s nositelem se pan prezident nemohl zdržet, ani na jedno rychlé u pultu na stojáka. Šéf protokolu a nejvyšší tajemník pana prezidenta hnal pana prezidenta na Hrad, prezidentovat. Ještěže ho má, že ho, Nyklíčka, ve chvatu prvních revolučních dnů nepopravili!

S metálem na hrudi a s rourou pod paží vrátil se redaktor Ostrý do rádia pěšky. Ve vrátnici mu řekli, že se má dostavit – jakmile se vrátí z předávání řádu s řádem – ke generálnímu řediteli. Nastoupil tedy do páternosteru a s rourou v ruce usnul. Objel několik koleček a nic se mu nestalo. Vždycky se obával, když do tajuplného zařízení nastupoval, že by ho to nahoře překlopilo hlavou dolů. Nepřeklopilo. Jenže nejvyšší i nejnižší bod zaspal a opět se nedozvěděl, co se při otočce odehrává. Když míjel vrátnici pojedenácté, vrátný si ho všiml, přistoupil a doprovodil vyznamenaného pana redaktora do generálního ředitelského patra.

„Rád tě vidím, Oskare,“ přivítal ho Metoděj Klepeta a významně mu potřásl rukou. „Gratuluju k prvnímu udělenému Podvazkovému řádu Rudého praporu Zlatého rouna Vítězné revoluce. Jsem neskonale šťasten, že takovýto člověk je naším kolegou a že si s ním mohu tykat. Můžu, že?“

„Co bys nemoh, můžeš.“

„Je mi opravdu velkou ctí…“

„Tak už přestaň, Metoději, a honem mi řekni, co po mně chceš, než ti tady usnu.“

„Nic po tobě nechci, chci tě povýšit!“ zvolal generální ředitel. „Mám pro tebe novou funkci, pro tebe jak dělanou. Budeš spícím redaktorem. Není to báječné?“

Vyznamenanému redaktorovi Osvaldu Ostrému byla přidělena útulná místnost v přízemí, aby nemusel výtahem, aby ho páternoster náhodou neobrátil hlavou dolů, místnost jako pokojíček, s ušatou lenoškou a čalouněným štokrletem pod nohy. Jeho úvazkem je prospat denně osm hodin, za přesčasy je dvojnásobná mzda.
