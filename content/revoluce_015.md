---
title: ''
contentType: prose
---

VIII

  

Ve snu by nikoho nenapadlo, že by opravdu mohlo dojít k revoluci. Revoluce byla pivním tématem hovorů v Lidovém domě od chvíle, kdy tam začala docházet Vlasta Zlámalová. Nikdo její radikální řeči nebral vážně. Lid – i když se zdá, že je v myšlení trochu těžkopádný – se nenechá opít rohlíkem. A když si přivedla do hospody Jenůfku, bylo všem jasné, jak vážně to s tou revolucí myslí. Ani Vlastu by ve snu nenapadlo, že by mohla revoluci zažít na vlastní kůži, nebo že by dokonce někdy mohla nějakou revoluci vyvolat a postavit se do jejího čela. Vždyť to byla jenom taková hra…

Hra, která přináší uspokojení. Vždyť revoluce je univerzálním řešením. Do revoluce je možné vložit naděje, revoluce dokáže splnit každé přání, revoluce všechno vyřeší. – Ale copak lze všechno vyřešit? Pokud se najde řešení, není jisté, zda je správné nebo alespoň uspokojivé. Vyřešení problému nemusí být vždycky k užitku, vždyť i smrt je řešením. Konečným řešením. Šlus, žádná revoluce nehrozí.

A přesto se jí establišment obával. Proto odsoudili Dušánka. Vládnoucí vrstva si nikdy není jista svým postavením natolik, aby se neobávala změny. Změny ve svůj neprospěch. Revoluce by byla tím nejhorším, co by mohlo establišment potkat. Proto musí být občas někdo nařčen a popraven. Z preventivních důvodů. Establišment se bojí, že by mohl o to, co má, přijít. Bojí se, protože nemá čisté svědomí. Sám nejlíp ví, jak se stal establišmentem a jakých k tomu použil prostředků. Proto má špatné svědomí. Pokud má ještě nějaké. Ale třebaže se zbavil svědomí, není si jistý v kramflecích. Co když přijde někdo silnější a sebere mu to, co se mu podařilo nahrabat: moc a majetek? Lidé jsou všelijací a není vyloučeno, že se najdou i takoví, kteří – ačkoli nepatří k establišmentu – po moci a majetku prahnou. Jenže moci a majetku není nekonečno, už je obsazeno a na každého se nedostane, establišment se o to, co má, dělit nebude. To tak! To by mohl přijít každý… Moci a majetku se nikdo nevzdá dobrovolně. Na to se musí násilím. Revolucí!

Vlasta Revoluce nebažila po moci ani po majetku, měla romantické představy a touhu po něčem vzrušujícím, po životě plnohodnotném a užitečném. Její revoluce, kdyby k ní došlo, by přinesla spravedlnost. Jako by spravedlnost byla možná, jako by každý měl na ni právo. Slovo spravedlnost existuje snad v každém jazyce. A tím to končí.

„Mami, mami, já mám hlad!“ ozvala se Jenůfka.

Do kobky nula nula šest se Dušánek nevrátil. Po skončení procesu a vynesení rozsudku ho dva Béďové velitelé odvedli do nejvyššího, snad pátého patra věznice, do oddělení OOO, což znamená oddělení obzvláštní ochrany, neboť se jedná o oddělení vskutku speciální, zvláštnější než zvláštní. Jsou tu jenom dvě kobky, každá pro jednoho vězně; bez oken, ale s klimatizací. Vězeňským úborem nejsou hnědé tepláky jako ve vazebních kobkách, nýbrž červené a bílé, příčně pruhované pyžamo. Tři stěny zděné, čtvrtou, čelní stěnu tvoří mříž natolik festovní a hustá, že by jí nepronikla hadí žena ani trpaslík. Prostor před mříží tvoří jakousi předsíň, hlídárnu, ve které za stolkem sedí hlídací Béďa s velice přísným, zasmušilým obličejem, dívá se pozorně skrz mříže do obou kobek a pozoruje jejich obsah. Než sem přivedli Dušánka, v kobkách se nic nedělo, obě byly vězňů prosté, takže Béďa mohl za stolkem lelkovat a nikomu, ani nadřízeným, by to nevadilo. Jenže tento Béďa nelelkuje nikdy, snad by to ani nedokázal, i kdyby mu nadřízení lelkování doporučili. Tento Béďa má střežení v krvi, proto střeží i prázdné kobky velmi bedlivě.

Dušánka šoupli do levé kobky, pravá zůstala prázdná. Byla tu opravdová postel s pelestí pomalovanou holubičkami a jablíčky v přírodních barvách, vybavená čerstvě povlečenou duchnou. Vězeň se v ní mohl válet, kdykoli se mu zamanulo, i přes den, ale musela mu být vidět hlava, aby se pod peřinou třeba nezadusil – to by pak nemohl být popraven a trest by se minul účinkem – nebo aby tam, neviděn, neprováděl nepřístojnosti. Proto Béďa za stolem střeží tak bedlivě. Kdyby se mu některý odsouzenec pod peřinou zadusil nebo jinak poškodil, měl by z toho pěknou polízanici! V kobce byl ještě solidní stůl z dubu s nohama vyřezanýma do tvaru lvích tlap, u stolu židle tonetka – stylové to nebylo, ale copak lze ve věznici s ostrahou předpokládat dodržování estetických norem? Nadmíru pohodlný byl ušák jako z anglické detektivky, s opravdovýma ušima a nastavitelným opěradlem. Byl tu i falešný krb předstírající opravdové plameny a nad krbem originál ve zlaceném rámu: moře a trojstěžník Vlaštovka zápolící s vlnami, doprovázený párkem buř­ňáků. Bylo tu mnohem útulněji nežli v nula nula šestce nebo tři sta dvanáctce. Nesrovnatelné! Vždyť na krbové římse ležela krabička párátek! Byla to krabička, kterou mu maminka poslala a Béďa velitel zabavil, protože obviněným je šťárání v zubech zakázáno, aby si neublížili. Dušánek už není obviněný, už je odsouzený, a proto se může šťárat, kdykoli se mu zamane. Jen televizor chyběl, ale Dušánek se svým selektivním nasloucháním a bohatým vnitřním životem nebyl na televizní program vůbec zvědavý; neměl chuť pouštět se do hovoru ani s živým člověkem. Ostatně tenhle strážný Béďa za stolem nevypadal na to, že by toužil po rozpravě s člověkem v pruhovaném pyžamu. Dušánkovi ani na pozdrav neodpověděl, jen se na něj dlouze, s útrpností zahleděl. Pak odemkl dvířka v mříži a zase je za Dušánkem zamkl. Klíčem ukázal na domácí řád na levé stěně.

– Co se to stalo? Co se přihodilo?

– Odsoudili tě k trestu smrti, Dušánku. Za revoluci.

– Za jakou revoluci? Omyl se nevysvětlil…

– A co teď?

– Nic. Nic mě nenapadá, Dušánku. Asi tomu neutečeme.

– Nenapíšeme mamince, Dušánku? Aby věděla…

– Nenapíšeme, Dušánku. Maminka přece ví, byla u toho. Co bychom jí tak mohli napsat?

– Že se mám dobře, že mi nic nechybí. Že jsem přestal kouřit. Že se mám líp než předtím, ale doma je doma, s tím se nedá nic dělat.

– Doma u maminky… To by ji potěšilo.

– Ale co já? Kdo mne potěší?

Dušánek si přečetl domácí řád: zjistil, v kolik se podává jídlo, jak se splachuje záchod, co je povoleno a co zakázáno. Zakázáno je sebepoškozování: polykání lžic a jiných nejedlých předmětů a jejich vrážení do těla; zakázáno je opustit kobku bez doprovodu vězeňské stráže. Dále není dovoleno poškozovat zařízení kobky a lézt po mříži. Když se dočetl, že může ulehnout do postele a setrvat v ní třeba celý den, okamžitě toho využil. Pyžamo už měl na sobě…

Zdál se mu sen o létání. Měl na sobě kostým čmeláka: pruhované tričko a na hlavě tykadélka z vázacího drátu, mával rukama-křidélky a nohama prováděl odkopy, jako by plaval prsa v bazénu s teplou vodou. Letěl nízko nad kvetoucím jetelovým polem a bzučel přitom hlubokým bzukotem, ale květy plné medu jej nechávaly chladným, užíval si létání. Naplněn pocitem lehkosti překonával gravitaci, své možnosti, nelítostný přírodní zákon. Letěl si jen tak, bez cíle. Když přeletěl jetelové pole, nabral výšku nad hlubokým lesem, letěl po spirále výš a výš… Vtom si uvědomil, že létat neumí, co si to dovoluje, vždyť je to proti přírodním zákonům. Popadl ho strach, přitiskl mu ruce k tělu, Dušánek začal padat, padal jako kámen po přímce určené olovnicí, tohle špatně dopadne… – Naštěstí spadl do peřin. Nic mu nechybělo, ani hlad neměl. Jenom tíseň mu tísnila břicho a hlavu ze dvou stran. Jako když se přihodí neštěstí.

„Co se to stalo?“ zařval Dušánek. „Přece mně pro nic za nic ne­useknou hlavu!“

Strážný Béďa neřekl nic, neměl oprávnění poskytovat odsouzeným informace a odpovídat jim na otázky. Odsouzení na oddělení OOO nevěděli, jak je venku, mohli se nanejvýš domnívat. Dušánka nezajímalo, jaké je zrovna počasí nebo roční období. Chtěl vědět, co se to stalo, co se mu přihodilo. Kdyby při procesu nenaslouchal mouchám a holubům naparujícím se na římsách, okapech a ve výklencích soudní budovy, věděl by, co se stalo, co se mu přihodilo.

„Přece mně pro nic za nic neuseknou hlavu!“ vykřikl do prostoru.

„Ty vole, Dušánek. Je to možný? Já se z toho poseru. Dušánek Beránek v cele smrti!“ ozval se z vedlejší kobky povědomý hlas. Už nebyla prázdná, už tam byl lotr po pravici. „Taky ti, kemo, uštrikovali mašli? Kohos, vole, zabil?“ – Byl to Pštros.

„Žádnou mašli mi nikdo neuštrikoval. Zdá se, že mě popraví.“

„Zdá se, zdá se… Kdyby tě, ty čuráku, neodsoudili k smrti, tak bys nedřepěl na ooóčku. Todlecto jsou kobky smrti, pičo. Říkal jsem ti: zatloukat, zatloukat, zatloukat. A ty: přece nezatluču svoje vlastní boty. A vidíš, teď to máš, teď seš v prdeli. Vlastní matku musíš zatlouct, křapíku.“

„Vás už taky odsoudili, pane Pštros?“

„Ty kurvy! A neříkej mi furt, kurva, pane Pštros, nebo ti jednu natáhnu, až vyhodíš kopyta, dylino. Ty kurvy nechápou, že žádný znásilnění ne-e-xis-tu-je a že mně na tu kudlu sama naběhla. Nešťastná náhoda, to jim nic neříká. Každá to chce, a já teďka todlecto. Zmrdi pojebaný. Prej úkladná vražda z vilnosti, znásilnění, neplacení alimentů a opakovaná jízda načerno městskou hromadnou dopravou. Špagát za takový prkotiny. Prej recividista. Že sedím po patnáctý. Ale že mě pokaždý zavřeli neprávem, to ty hajzly nebere.“

„To je mi vás, pane… To je mi tě líto, Pštrose. Já aspoň vím za co. Že za ty boty.“

„Říkal jsem ti: zatloukat, zatloukat, zatloukat.“

„Ty boty jsou fakt moje. Přece nezapřu svoje boty!“

Palo Loveček byl pyšný na svůj organizátorský výkon. Ještě pyšnější však byl na svůj výkon hlasatelský. Konečně promluvil na rozhlasových vlnách. Po odvysílání pořadu Kolem dokola s Petrem Semlelou, tribunem Lidu, si koupil kravatu s vyobrazením sopky Kaiakakapplapatlalalokul chrlící žhavé magma na kytici chrp v mod­řanském džbánku s lidovým ornamentem a spěchal sklízet plody svého výkonu za děvčátky do Ďífčiny. Snad se mu podaří mezi ně nepozorovaně vklouznout. Děvčátka byla informována včas, kdy si mohou Lovečka poslechnout, určitě si ho poslechla. A ta kravata se soptící sopkou! Jistě vzbudí patřičné nadšení. Něco takového nemá ani pan prezident.

Děvčátka brouzdala za plotem ve spadaném listí a vícehlasně zpívala melancholické podzimní písně o zmařené lásce, nebo si špitala o půvabech jízdy na bílém skútru Jiřího Dostála v sedu spatném jako v dámském sedle na koni. Ovšemže poslouchala pořad Kolem dokola od začátku do konce, když je na něj Palo Loveček důtklivě upozornil. A už je tu. Stanul na vnější straně plotu z celoželezných kopí a prostrčil mezi nimi svoji novou kravatu se sopkou Kaiakakapplapatlalalokul, mnohem krásnější než byla kravata, kterou tu nedávno zanechal domovníkovi.

„Pche!“ řekla děvčátka, když ho spatřila. „Takovejch jsme už viděla… A lepších!“

„Copak, vám se nelíbí moje kravata?“ podivil se Palo překvapen, zklamán. Očekával, že se vrhnou k plotu a budou si chtít sáhnout.

„Tvá kravata je krásná sice, snad krásnější nežli předešlá, ale co s tím? Nás nějakou kravatou, ty jeden Lovečku mizernej, neoslníš.“

„Copak vy jste neposlouchala můj padesátiminutový publicistický pořad Kolem dokola? Vždyť jsem vám říkal, že ho máte poslouchat!“

„Právě. Kliď se od našeho plotu!“

„Ale…“

„I s tou svojí pitomou kravatou. Seš srab, Lovečku, choď do riti, keď ti pekne hovoríme!“ řekla děvčata nesmlouvavě a odebrala se dovnitř, kam za nimi nikdo nemohl. Ani domovník, ani Jiří Dostál, natož Palo Loveček, jalový frajer. Jenom slečny vychovatelky za nimi mohly, ba musely. – Dívky totiž nesouhlasily s názory, které v pořadu Kolem dokola tak vehementně hlásal tribun Lidu. Všechny dívky, dokonce i konzervativní křesťanská demokratka Tonička Břežná, byly totiž pro revoluci. Od revoluce si slibovaly řešení: uvolnění tuhého režimu, který je v zařízení pro středoškolsky vzdělávané přespolní dívky tak nehorázně drtil.

Děvčata nesměla: hrbit se, sama na procházku, číst si po večerce a před budíčkem, dupat po schodech, malovat si obličej a lakovat nehty, pokřikovat, plivat a házet jakékoli předměty (ani pytlíky naplněné vodou) z okna do ulice, používat nemravné výrazy, uřícená pít studené nápoje, hrát hazardní hry, kouřit tabák ani marihuanu, pít alkoholické drinky, užívat jiné drogy, rvát se, vozit po zábradlí, trhat v zahradě květiny nebo šlapat po záhonech, jezdit na bílém skútru s Jiřím Dostálem, tahat kočky za ocas…

Děvčata musela: zdravit slečny vychovatelky a další personál internátu, pilně se připravovat na školní výuku, sníst, co je na talíři, zpívat předepsané písně, vytrhávat plevel, čistit si zuby, boty a šatstvo udržovat v čistotě, ulehat o večerce a vstávat při budíčku, dbát mravnosti, ctnostně hledět před sebe, chodit v útvaru, milovat (platonicky!) své bližní…

Děvčata směla: smát se při vhodných příležitostech (vtipu slečny vychovatelky apod.), procházet se v zahradě i po trávnících, hrát na slušné hudební nástroje a zpívat vhodné písně, vít věnce, hrabat listí (pouze ze stromů opadané) a sklízet ovoce (pouze zralé), ve volném čase hledět z okna, číst knihy z ústavní knihovny a povinnou školní četbu, kreslit a malovat akvarelem nebo jinými technikami, vyšívat na kanavu křížkovým stehem spořádané výšivky, sypat ptáčkům…

Pokud chtěla děvčata provozovat činnosti výše neuvedené, musela požádat nejdostupnější slečnu vychovatelku o povolení a řídit se jejími pokyny. – Není tedy divu, že dívky z Ďífčiny byly se svým stavem nespokojeny a raději by v něčem takovém nesetrvávaly. Doufaly, že dobře vedená a přesně cílená, zdařilá revoluce by mohla jejich situaci od základu změnit k lepšímu. Dívky hrubě nesouhlasily s názory tribuna Lidu veřejně hlásanými ve veřejnoprávním sdělovacím prostředku. Nešťastník Loveček, zprvu docela sympatický chlapec, mu to umožnil. A ještě se tím holedbal!

Takže mu nezbylo než se od dívčího plotu odklidit i s novou kravatou. Snad ji ocení kolegové v rozhlase. Paní režisérka Vožatá mu ji určitě pochválí.

„Co to máš za hrůzu, chlapče, uvázanou kolem krku?“ pochválila paní režisérka. „Honem to sundej, ať tě s tím nikdo nevidí. Stejně už máš malér jako dům. Že je to ta pitomá sopka Kaiakakapplapatlalalokul? To sis vybral tu pravou!“

Malér jako dům nebyla kravata, kvůli pitomé kravatě se z práce zpravidla nevyhazuje. Malér byl v tom, že si pan redaktor Osvald Ostrý tentokrát výjimečně svůj padesátiminutový pořad Kolem dokola poslechl. Nařídil si budík na osmnáct deset, aby nepropásl „Výskyt mladých drozdů na Kravařsku a jejich komerční využití“, příspěvek snaživého začínajícího publicisty, amatérského ornitologa Vavrečky z Kunína. Zařadil příspěvek jenom proto, že mu tam pasoval rozměrem, aniž si ho předem poslechl. Poslechne si ho při vysílání.

To bylo překvapení! Místo obvyklé ohlášky profesionálním hlasem Metoděje Klepety zaskřípal přidrzlý hlas zvukařského tovaryše Lovečka: „Vážení a milí rozhlasoví posluchači, v našem pořadu Kolem dokola dnes mimořádně promluví náš mimořádně vzácný host, tribun Lidu Petr Semlela. Ze studia sedm ničím nerušený poslech přeje mistr zvuku – Palo Loveček.“

Nejhorší na tom bylo, že redaktor Ostrý už té katastrofě nemohl zabránit. I kdyby si vzal taxík, nedojel by včas. Kdyby do rozhlasu zatelefonoval, co by si teď s pořadem, který je ve vysílání, počali? Pořad plynul, Semlela žvanil a nikdo už ho nemohl zarazit.

Palo nepředpokládal, že Osvald Ostrý na jeho poťouchlý kousek přijde, přesto ani tuto eventualitu zcela nevyloučil. Předpokládal ovšem, že to pan redaktor spolkne a nepoběží s tím ještě za tepla ke generálnímu řediteli. Nevěděl, jak fatální je letitá averze Osvalda Ostrého vůči Petru Semlelovi. Vzhledem k tomu, že pomáhal Ostrému zvládat kompjútrovou negramotnost, pokládal se za nepostradatelného. Jenže tady se šikula přepočítal. Kompjútrově gramotných chlapců je všude habaděj a redaktor Ostrý, i když trpí narkolepsií a děsí se počítače, není žádný hejpočkej, s nímž si může Palo orat a vláčet, nebo dokonce vytírat.

„Máte padáka, Lovečku,“ oznámil generální ředitel a sebral mu kartu zaměstnance. Velkými nůžkami na papír ji přestřihl vejpůl a zahodil do koše. „Ještě vám dám dobrou radu do života, vy jeden! Až se budete někde ucházet o zaměstnání, vezměte si jinou kravatu.“

Palo byl zdrcen. Ještě včera se dotýkal hvězd a dnes padá z výšin rovnou na hubu. – Posbíral se ze země, poskládal dohromady a odloudal se do hospody zapít první životní pád. My dobře víme, že takovéto pády bývají mladým mužům ku prospěchu, jenže mladý muž to nevěděl. Myslel si, že se zbořil svět. Zboří-li se svět, je lepší zajít do hospody nežli skákat z mostu. V Lidovém domě čepuje Bernardýn pivo slušné kvality, zásoby lihovin jsou dostatečné, s výběrem vín už je to horší. Lidový dům není vinárna. Není snad rozumnější se pořádně opít nežli pomýšlet na kulku do hlavy?

U Vlastina stolu v lokále byla jedna židle volná, protože Jenůfka se svou srkanou malinovkou seděla mámě na klíně. Pan Šustek spal s čelem opřeným o plyšového krokodýla na stole. Naproti němu míchala lžičkou ve vychladlé kávě Ráchel Pospíšilová. Zoufalá, protože bezradná. S paní Beránkovou napsaly panu prezidentovi prosbu o milost, podepsaly ji jako matka a téměř manželka, potenciální matka Dušánkova dosud nepočatého syna Josefa. Z prezidentské kanceláře jim došla odpověď: „Prostudoval jsem všechny doklady a náležitosti týkající se případu Dušan Beránek, zvážil veškeré okolnosti a dospěl ke konečnému závěru, že muže, který připravoval revoluci, a tím pádem i moje – prezidentovo – svržení, nemohu omilostnit. S pozdravem míru zdar Bořek Bouchala, prezident republiky.“ – A je to!

„Revoluce!“ řekla Vlasta odhodlaně a bouchla pěstí do stolu. „Jedině revoluce, nic jinýho Dušánka před špagátem nezachrání.“

„Asi máš pravdu, Vlasto,“ nerada souhlasila Ráchel. Modlitby nepomáhaly.

„Bude se střílet z pistolí, mami?“

„To víš, andílku, i z děl se v revolucích střílívá.“

„Taky z flinty?“

„Ano, i z flinty se bude střílet, až vypukne revoluce. Jinak to nejde. Ze všech flint, pistolí a děl, co jenom posháníme.“

„V děcáku byly zbraně zakázaný,“ povzdechla si Jenůfka.

„Je tady volno, prosím?“ ukázal na volnou židli Palo Loveček se sopkou stále ještě soptící na jeho kravatě, z čehož lze usoudit, že se nepřišel do Lidového domu ucházet o zaměstnání. Původně si chtěl sednout někam do kouta a v klidu zapíjet své hoře, třeba u záchodů, jenže hospoda byla zaplněná Lidem, jen ta jedna židle zbývala volná. Jedna jediná v celém lokále. Protože vbrzku měla začít významná sportovní událost: Naši Zlatí hoši budou hrát s Pobřežím slonoviny, na jejich ledu, o postup na mistrovství světa. Veškerý Lid to chtěl vidět a být přitom pospolu, protože sdílená radost je dvojnásobnou radostí. Vždyť s našimi Zlatými hochy bude hrát také Jarda Podiv, uvolnil se kvůli tomu z americké národní ligy, aby mohl pro svůj draze milovaný národ vstřelit pár kusů Pobřežním Slonoviňákům do branky. S čepovaným bernardem v družném společenství sobě rovných před rozměrnou obrazovkou to bude větší potěšení než doma v obýváku s flaškou dvanáctky a lhostejnou manželkou v zádech.

Vlasta mlčky pokynula Palovi, aby si sedl. Jakmile však dosedl, hned zase vyskočil, jako by někdo na židli nastražil připínáček s obzvlášť dlouhou čepelí. Protože si uvědomil, že ta krásná dáma, která míchá lžičkou ve vystydlé kávě, je Ráchel Pospíšilová, s níž se seznámil na oslavě Dušánkových narozenin, a jeho svědomí nebylo čisté. Budiž mu omluvou, že nevěděl, co ten mizera Semlela bude do rádia o Dušánkovi vykládat.

„Promiňte, ale já bych raději nerušil, máte tady svoji společnost,“ couval Palo a hleděl přitom na Šustka s čelem opřeným o krokodýla.

„Mami, mami, to je pěknej strejda s kravatou,“ zírala na sopku Kaiakakapplapatlalalokul Jenůfka jak u vytržení.

„Jen si sedni,“ poručila Vlasta, „nekoušeme.“

„Já jenom, že jsem fakt…“ koktal Palo vestoje a díval se provinile na Ráchel. „Kdybych věděl, co z toho mediálního kokota vyleze, tak bych nikdy… Že bude vykládat takový voloviny o šéfovi, jako kdyby byl nějakej revolucionář, a on zatím… Pan Beránek je fakt třída zvukař, ten si nic takovýho neto…“

„Máš kladivo?“ skočila mu do řeči Jenůfka.

„Samože, doma v šuplíku. Tady mám jenom tydle kleště,“ řekl Palo a vytáhl z kapsy vanadiové kleštičky, bez nichž se žádný dráteník neobejde: lesklé, s červenými izolovanými rukojeťmi, tuze elegantní.

„Jejda! Ty jsou krásný,“ zajásala Jenůfka. „Můžu si na ně šáhnout?“

„Vem si je, můžeš si je nechat,“ mávl rukou Palo. „Už je nepotřebuju.“

„Jak se říká!“ napomenula Vlasta Jenůfku. Dítě ještě nestihlo dohonit, čeho se mu v dobrém vychování nedostalo.

„Dobrý den,“ řekl andílek zřetelně a přecvakl kleštičkami slámku v malinovce. Tak a teď má po srkání.

„Dobrý den,“ odpověděl Palo Loveček, odstranil z židle připínáček a konečně se posadil. Bernardýn mu přinesl pivo bez říkání, jak tomu bývá ve všech Lidových domech naší vlasti zvykem. Kdo nepije pivo, nemá v hospodě co pohledávat. Ráchel přestala míchat vychladlou kávu a usmála se na něj smířlivě. Protože Ráchel je kaplanka vyhozená z věznice a pro vyhozené odkudkoli má pochopení.

Hokejové utkání v Abidjanu mohlo začít. Však taky začalo a Lid v Lidovém domě se dočkal i Jardy Podiva. Přesto však jeho zjevení na velkoplošné obrazovce vyvolalo vlnu nevole. Nastoupil totiž v dresu Pobřeží slonoviny.

„Fuj!“ zvolal znechucený Lid. „Hnus!“

Bylo by zbytečné líčit průběh utkání. Dopadlo katastrofálně a jeho záznam si může každý masochista přehrát kdykoli na internetu. Zápas, o kterém se budou naši potomci učit v hodinách vlastivědy už na základní škole. Ano, utkání skončilo porážkou našich Zlatých hochů tři nula. Všechny tři přesvědčivé góly vstřelil do naší branky – náš Jarda Podiv.

Zápas byl u konce a Lid v Lidovém domě povstal.

Lid nemohl připustit, že by ho Jarda Podiv zradil. Lid pochopil, že to naši představitelé, naše vláda zradila. Ministerstvo sportu, mládeže a obrany nenabídlo Jardovi Podivovi přiměřený honorář – víc peněz, než mu nabídla vláda Pobřeží slonoviny. Náš zázračný Jarda Podiv přece nebude hrát s našimi Zlatými hochy za mizerný honorář. Copak hraní hokeje je nějaká zájmová činnost? Zadarmo ani kuře nehrabe.

Lid povstal. Povstal zprudka, všechny židle se zpřevracely. Byl to obrovský rachot, až ven do ulice bylo slyšet, jak se židle převracejí a Lid nespokojeně mručí. Ještě to nebyla revoluce, bylo to jenom takové hospodské povstání a převrat židlí. Bernardýn sice vrčel, ale nakonec musel všechny židle zase postavit na nohy, byly to jeho židle, přece je nenechá převrácené. Rozezlený Lid nehodlal v pití pokračovat. Je-li Lid rozezlený, vyráží do ulic. Jde za tím prvním, za tím, kdo se mu postaví do čela. Pojďme všichni s důvěrou za tím prvním trumberou! A do čela se postavila Vlasta Revoluce. Malá Jenůfka jí seděla na koni a po boku stála Ráchel Pospíšilová. Přidali se probuzený opilec Šustek, mával nad hlavou plyšovým krokodýlem, a osvícený Palo Loveček. Co pokazil, musí napravit.

„Za mnou!“ zvolala Vlasta Revoluce.

„Za ní!“ zvolal rozzlobený Lid.

„Za mnou!“ zvolala Jenůfka sedící mámě za krkem a mávala nad hlavou Lovečkovými kleštičkami. Lépe by se mávalo rudým praporem, jenže ten se v Lidovém domě nenašel.

V tom historickém okamžiku vyšel do ulic Lid ze všech Lidových domů v celé zemi, ze všech hospod, hostinců a náleven, z fotbalových i hokejových stadionů, ze všech dalších sportovišť, z továren, hutí a dolů, z polí, lesů, vod a strání, z paneláků, činžáků a rodinných domků, z kanalizace a zpod mostů, odevšad, kde přečkával špatné časy a blbou náladu. Proudy Lidu této země se valily touto zemí, slily se pod revolučními prapory do jednoho revolučního proudu, revoluční proud Lidu se vevalil do vlaků, autobusů, lodí a letadel, do osobních automobilů, na koně, na jízdní kola a na motocykly, někteří – jako například Jiří Dostál – dokonce na skútry, také pěšky táhl Lid ku Praze. Samozřejmě ku Praze, protože ve Fulneku, Osoblaze, Milevsku nebo v Drbálovicích se revoluce nedělá. Tam by si jí nikdo nevšiml a nikam by to nevedlo.

Ale kam se poděl tribun Lidu Petr Semlela? V Lidovém domě nebyl, telefony nebral… Jeho nejbližší v extrovně nevěděli, co mají dělat. Někteří pomáhali Bernardýnovi stavět převrácené židle v lokále zpátky na nohy, jiní se přidali k Lidu a vyšli za Vlastou Revolucí s dělníky ruku v ruce pod prapory revoluce do ulic.

Semlela poté, co utekl z Lidového domu před rozběsněnou Ráchel v obavě, že mu vyškrábe obě oči, uchýlil se na bezpečné místo v areálu své rozložité vily – do prádelny. Tam by ho Ráchel nenašla, ani kdyby svou krásou a šarmem překonala odpor otylých body­guardů u vrátek. A mohla by prohledat všechny obytné místnosti v celém komplexu, nahlédnout do prádelny by ji zcela určitě nenapadlo. V prádelně se sice cítil bezpečný, jenže po několika hodinách, kdy se základní strach o život proměnil v neurčité obavy, se začal nudit. Do praní mu nebylo, a tak se jen procházel po úhlo­příčce z jednoho koutu strohé místnosti do druhého a přemýšlel jak dál. Přece se nenechá zahnat do kouta zamilovanou kaplankou propuštěnou z kriminálu. Přece nestráví ve společnosti pračky a sušičky celou noc v prádelně! Je tribunem Lidu a jeho místo je v Lidovém domě uprostřed Lidu. V extrovně zanechal své nejbližší bezradné, aniž je vybavil jasnými a srozumitelnými pokyny. Vypláchl si prádelní vodou hořkost z úst, učesal se pečlivě, smetl lupy ze saka a vykročil.

Jenže hned u vrátek narazil na cosi podivného: tlustí strážci tam nestrážili, ani v místnosti pro strážné se nikdo nepoflakoval, kamerový systém běžel naprázdno, bez obsluhy. Kuchařka nebyla v kuchyni, ani šofér, který si tam s ní obvykle erotickým špásováním krátí dobu čekání, než se dodusí dušené, tam s nikým eroticky nešpásoval. Semlela byl ve vile sám. Vždyť i ten pes se mu před časem zaběhl ve Stromovce a už se nenašel. Jestli ho nesnědli hladoví bezpřístřešníci…

Snad by měl zatelefonovat do Lidového domu, třeba Šustkovi nebo někomu z nejbližších. Šustka vyloučil, vždyť ten chlap bydlí pod jednou střechou s Beránkovou a jsou už spolu tak daleko, že jí klepe koberce. Beránková je přece matka odsouzeného revolucionáře. Zavolal Bernardýnovi a o té pohromě se dozvěděl od něj: Lid v Lidovém domě povstal a došlo k převratu, zatím jenom židlí. Od židlí není daleko k establišmentu. Vždyť by z toho mohla být revoluce. Lid se dal do pohybu. Bez něj, bez tribuna Lidu. S takovou by na něj Lid mohl dočista zapomenout! – Co teď? Co dělat…

Selektivní naslouchání jelo naplno a chránilo Dušánka před záplavou, která se řinula z Pštrosových úst od probuzení do usnutí, bez konce, protékala mřížemi kobek na oddělení OOO a nebylo možné ten slovní průjem zastavit. Hlídací Béďa s kamennou tváří byl zvyklý na ledacos a měl zřejmě nařízeno ignorovat všechny slovní projevy svých svěřenců. Ale i tomuto otrlému muži po několika dnech začal cukat levý koutek úst a chvět se pravé oční víčko. Milosrdný dar selektivního naslouchání není dán každému. Dušánek se přikryl duchnou po bradu.

Ležel na zádech s rukama za hlavou a bylo mu teplo. Nad ním, na vyprané letní obloze plula bílá oblaka, z takových nepršívá. Přece ho nemůžou zabít. Proč by to dělali? Jaký by to mělo smysl? Komu by to prospělo? Je docela možné, že provedl něco strašného, že cosi hrubě zanedbal a to zanedbání způsobilo nenapravitelnou škodu, a teď si nese následky. Zřejmě se očekává, že tím se jeho vina odčiní; co zavinil, se trestem napraví. Až ho zabijí, jeho ostatky zůstanou bez viny. Možná i památka na něj bude světlá… Protože trest očišťuje a přináší odpuštění.

– Ale já nechci umřít!

– Chceš zůstat s vinou naživu?

– Chci ležet v trávě a dívat se, jak plynou oblaka.

– Je podzim a z mraků prší déšť…

– Nedošlo k omylu? Copak jsem se něčím provinil?

– Je to jenom taková legrace, sranda, černý humor.

– Hodně černý. Hlavně že to dobře dopadlo…

Nic ještě nedopadlo. Po nebi kroužil čáp. Měl roztažená křídla a nic nedělal, jen se nechal unášet vzdušnými proudy, jaké se tvoří pod oblaky. Čáp stoupal vzhůru a Dušánek se propadal. Jako by země pod ním klesala, jako by ho chtěla polknout, zavřít se nad ním, slehnout se po něm. Když se nad ním zem už začala zavírat, popadla ho čísi ruka za ruku:

– Tak pojď, Dušánku, jde se domů, k mamince. Je čas klepání koberců.

– Copak můžu takhle, Ráchel? V tom nemožném pyžamu nemůžu přece na ulici! Vždyť by mě zavřeli do Bohnic…

– Co bys nemohl, Dušánku, ani nevíš, jak ti to sluší! – Ráchel vytáhla Dušánka z postele, jaká se poskytuje pouze prominentním vězňům na oddělení OOO. Ani si nestačil nazout pantofle, a už ho vlekla za sebou. Prstíčkem se dotkla zdi a zeď se rozestoupila. Pod nimi se otevřela hlubina, dole po Justičním náměstí jezdila auta vzhůru dolů ve dvou proudech, chodci byli maličcí z té výšky, jenom temena hlav, nemotorní mravenečkové.

– Z takové výšky nemůžeme skočit! Vždyť se zabijem.

– Teď, nebo za tři dny… Není to jedno, Dušánku?

– Není! Není to jedno!

Ale Ráchel nedbala. Držela Dušánka za ruku pevně, nemohl se vysmeknout. A vykročila. Snášeli se dolů zvolna, šedý popílek se sněhovou vločkou. Mírný větérek jimi pohupoval, unášel je městem; lidé pod nimi zvedali hlavičky a mávali jim šátečky, kapesníčky i prázdnýma ručkama na pozdrav. Když měkce přistáli pod ocasem koně knížete Václava na Koňském trhu, lidé jim zatleskali jako dvojici zpěváčků populárních písní.

Dušánek v pruhovaném vězeňském pyžamu se cítil nesvůj. Proč nepřistáli v polích nebo v lese bez lidí? V davu, který se kolem nich vytvořil, se Ráchel utopila a Dušánek nevěděl, kam se vrtnout. Byl obklopen přívětivými, usměvavými tvářemi, rozzářené oči, úsměvy od ucha k uchu… Kam se poděla Ráchel? Kam zmizela jeho láska, jeho štěstí, jeho osvoboditelka? Dav přívětivých lidí po něm vztáhl ruce, snad aby ho pohladil, začali se ho dotýkat…

„Vstávejte, pane Beránek, něco si potřebujeme zjistit!“ U postele se tyčil pan Dostálek. Nebyl to však opilec, kterého jsme poznali v hospodě U Kata. Najednou to byl kdosi jiný, důstojné zosobnění mimořádného úřadu.

Dušánek se probral z těžkého spánku. Kolem postávali čtyři chlapi svlečení do půli těla, naolejovaní, v černých punčocháčích, na nohou škorně se zvednutou špičkou, široké opasky stříbrem vybíjané, tváře ukryté rudou kápí s průzory. Velel jim postarší pán v černém obleku s cylindrem na hlavě. Ruce v černých nitěných rukavicích svíraly dřevěný skládací metr.

„Dobrý den, pane Beránek, já jsem nějakej Dostálek a tohle jsou mí pacholíci: Láďa, Sváťa, Kája a Pepíček…“

– Tak už je to tady. Už si pro mě přišli, vyděsil se Dušánek.

„Ne,“ zašeptal. „Ne!“ vykřikl. „Já nechci!“ zařval. „Já nechci umřít,“ rozplakal se.

„Nebojte se, pane Beránek,“ chlácholil ho pan Dostálek a začal rozkládat skládací metr. „Nic se vám nestane.“ Ačkoli mluvil chlácholivě, jakoby k polekanému děcku, Dušánka neuchlácholil. Dušánek vyskočil z postele, vrhl se k mříži a vmžiku byl u stropu. Držel se železných tyčí jako klíště. Ječel pronikavým jekotem, o jehož existenci ve svém hrdle nevěděl. Až všem přítomným povstaly vlasy na hlavě. K Dušánkovu jekotu se přidal Pštros z vedlejší kobky. Byl to jekot nakažlivý, také strážný Béďa s kamennou tváří začal ječet, snad aby jekoty obou vězňů přeječel jekotem svým a zjednal klid. V takovém jekotu se nedá pracovat. Pan Dostálek a jeho pacholíci však zůstali klidní. Byli otrlí, zvyklí na ledacos. Počkali, až jekot ustane.

„Slezte, pane Beránek, my vám nechceme ublížit. Konáme svou práci a vy nám v tom bráníte,“ řekl pan Dostálek poklidně do nastalého ticha.

„Ne,“ řekl Dušánek. „Neslezu!“

„Ale my jsme vás přišli jenom změřit a zvážit. Taky nám musíte říct, co si budete přát k večeři…“

„Neslezu!“

„Vy nás nutíte, pane Beránek, abysme… Mně se násilí příčí. Já se nemůžu dívat, jak někdo někomu ubližuje, jak někdo někomu působí bolest. Jak někdo trpí. Z takových věcí se mi dělá špatně. Celou noc pak nespím. A mí pacholíci jakbysmet. Že jo, pacholíci?“

„Jo, šéfe,“ zamručeli Láďa, Sváťa, Kája a Pepíček skrz kukly.

„Přece tam za váma nepolezeme s metrem jako veverky po mříži. To po mně nemůžete chtít. – Tak nám aspoň řekněte, co s tou večeří.“

„Neřeknu.“

„Nechte ho, vy kurvy, na pokoji,“ ozval se z vedlejší kobky Pštros. „Vždyť je nevinnej.“

„To my dobře víme,“ souhlasil pan Dostálek. „Každej je nevinnej. Ale snad se ho můžeme zeptat, pane Pštros, co bude chtít k večeři.“

„Jo jo, on vám řekne, co by chtěl k večeři, a vy ho oběsíte. Na takový finty vám žádnej mukl neskočí.“

„Nebojte, pane Pštros, na vás taky už brzy dojde.“

„Nikdo není nesmrtelnej,“ zabručel Pštros a zmlknul.

„Nedá se nic dělat, pane Beránek… Pepíčku, skoč pro koště!“ poručil pan Dostálek.

Šťouchali pak do Dušánka násadou od koštěte tak dlouho, dokud se nepustil mříží a nespadl jim na hlavy. Pan Dostálek ho pak změřil od hlavy až k patě skládacím metrem, stačilo jen zhruba, a naměřil sto sedmdesát čtyři centimetry. Pacholíci pak přinesli decimálku a zvážili Dušánka, aby zjistili, co je zapotřebí, protože tak významnou chvíli v životě jedince nelze jen tak odfláknout. Vážil šedesát osm kilogramů.

„Tak vidíte, pane Beránek, jak nám to odsejpá,“ pochvaloval si pan Dostálek. „Teď nám ještě povězte, co k té večeři.“

„Řízek,“ vyhrkl změklý Dušánek.

„To vám schvaluju, řízek nikdy nezarmoutí.“
