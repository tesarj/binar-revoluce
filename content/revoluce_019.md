---
title: ''
contentType: prose
---

I

  

Beránek Dušan to přežil a byl vyzvednut do veliké výšky. Do takové, že to nemohl brát jako samozřejmost, že ho to muselo velice potrefit. Ještě se z toho nevzpamatoval, ještě se nenašel. Ještě se v noci probouzí hrůzou. Na krku cítí tlak smyčky, která se zvolna utahuje: nejdřív jako límec košile o číslo menší, pak o dvě čísla, o tři… Děs! Přitom však – světe div se! – pociťuje slastnou erekci. Teď kdyby tu vedle něj ležela Ráchel! Teď, teď! Snadno si uvolnil škrtící límeček, jenže Ráchel tu vedle něj není. Ráchel odtud odešla už večer s prásknutím dveřmi. Poté, co do ložnice vešla starostlivá maminka s talířem. Na talíři oloupané jablko rozkrájené na čtvrtky, zbavené jádřince a jadérek.

„Dušánku, synku, přinesla jsem ti jablíčko.“

„Teď, mami?“

„Ano, teď. Hezky to sněz, jablíčka jsou zdravá. – Á, vidíš, na slečnu Pospíšilovou jsem docela zapomněla. Taky pro ni přinesu, za chvilku jsem zpátky.“

„Nic nenos, maminko.“

„Proč ne? Vždyť už je skoro jako naše, když se s tebou válí v posteli. Copak jí nedopřeješ jablíčko?“

„Dopřeju. Co bych nedopřál…“ rezignoval Dušánek.

Když se za maminkou polehoučku, ohleduplně zavřely dveře, Ráchel bezohledně vyskočila z postele, natáhla na sebe noční košili, přehodila župan přes ramena a třískla za sebou dveřmi.

Dušánek poslušně žvýkal kousky jablka a s obavami očekával příchod paní Beránkové s další várkou. Co jí řekne, až starostlivá matka zjistí, že Ráchel zmizela? Co by říkal… Řekne jí, až se zeptá, že Ráchel zmizela. Může si přece dělat, co chce. Vždyť Ráchel není jeho manželka, mají spolu jenom takový pěkný vztah. Ale i kdyby byla jeho manželkou, až se vezmou, stále si bude moci dělat, co chce. Dušánek není žádný tyran. Nebude přece svoji manželku – až bude Ráchel jeho manželkou – nutit, aby do sebe na počátku noci soukala oloupané, na kousky nakrájené jablko. A také jí nebude bránit v mizení, kdykoli si to umane. Copak je despota, aby jí poroučel, co smí a co nesmí jeho manželka dělat? Není!

Kupodivu další oloupané jablko už paní Beránková nepřinesla. Je docela možné, že potkala na chodbě Ráchel rázující rozhořčeným krokem do své komnaty a usoudila, že dvě jablka pro jednoho Dušánka by byla příliš mnoho jablek.

Slastná ranní erekce splaskla nevyužita a Dušánek pocítil v duši prázdnotu. Rozprostřela se před ním neobydlená pustina, studená poušť plná povichru, který v poryvech zvedá šedý prach a zase jej nechává spadnout na fádní rovinu bez travičky. Do čehosi takového že by měl vykročit? Ráchel neměla odcházet, měla tu s ním zůstat do rána, spolknout otrávené jablko. Matku má člověk jenom jednu, matka ho v krvi a bolesti na svět přivedla, živila ho mlékem ze svého těla, vychovala ho, starala se o něj, zašívala a prala naň, dál o něj pečuje, až do smrti se o něho bude starat, přece jí v tom nemůže bránit! To by Ráchel mohla pochopit.

Podíval se na podlouhlý digitální budíček EUROCHRON – 08:33. Přesně v devět přicházívali psychiatři, ale už nepřicházejí. Mluvívali do něj a mluvívali a vyslýchávali ho, nutili, aby jim vyprávěl o tom, do čeho se mu nechtělo, co by raději zahnal do temných koutů mysli a nechal tam napospas pavučinám. Jenže ti psychiatři, primáři tří psychiatrických oddělení a zároveň profesoři tří lékařských fakult, se mu pokoušeli nakukat, že takhle se chmur nezbaví, naopak, prý si má své noční děsy formulovat co nejpodrobněji a sdělit, nejlépe jim, profesionálům a profesorům, oni už si s jeho chmurami poradí, vykážou je do patřičných mezí a tam jim zakroutí krkem. Jenže Dušánek jim nedůvěřoval, ani jednomu nevěřil. Nejraději by se jich zbavil, aby za ním každé ráno v devět do ložnice nelezli.

„Dobrá,“ řekli psychiatři, „přijdeme o půl desáté. Nebo v deset, nebo v půl jedenácté…“

„Už nikdy mi sem nelezte!“

„Ale my musíme, pane prezidente, vaše duše nás potřebuje!“

„Kdo vám to nakukal? Má duše potřebuje klid. Vypadněte, všichni tři odsud vystřelte a… už mi sem nelezte. Nikdy!“ – Tohle řekl Dušánek psychiatrům, kteří měli pečovat o jeho duševní zdraví. Jej samotného to překvapilo. Takhle se vzepřít třem autoritám najednou… Kde se v něm vzalo tolik odvahy? Třem věhlasným psychiatrům, nejvěhlasnějším v celé zemi, v celé střední Evropě! A hle, věhlasné kapacity stáhly ocasy mezi nohy, sklaply kufry a vycouvaly ze dveří. V jejich očích spatřil Dušánek obavy. A nebyly to obavy o jeho duševní zdraví, byl to strach. Strach z autority. Báli se jeho, Dušánka.

„Ano! Ano! Ano, pane prezidente,“ řekli hlasy přiškrcenými. „Na shledanou.“

„Sbohem!“ vykřikl za nimi „Adieu! Vale!“

Primáři byli uvyklí poroučet nejen pacientům a sestrám, ale také lékařům jim podřízeným, svým manželkám, milenkám a dětem, byli zvyklí poroučet také sousedům v ulici, číšníkům, psovi… A každý je poslouchal. Doktora přece každý poslechne, vždyť zdraví je tím nejpřednějším. A teď tohle. – Dušánek nemohl uvěřit vlastním očím. Oni poslechli. Jeho poslechli! Vykoukl za nimi ze dveří a zahlédl jenom paty mizející ve zděšeném úprku za rohem. Jak je to možné? Pouhý mistr zvuku zahnal na útěk tři primáře psychiatry, středoevropské kapacity. Protože Dušánek už není mistrem zvuku ve veřejnoprávním rozhlase, vždyť Dušánek je teď na Hradě a ve Velkých Šírých Rodných Lánech prezidentem celé republiky.

Už nemusí klepat maminčiny koberce, protože zvítězila revoluce, kterou mu našli v botách. Ještě se neví, kdo všecko za tím vězí. A pak měl být kvůli tomu popraven. Kvůli revoluci. Kvůli revoluci, která vítězí. Ještě neskončila, stále probíhá, protože je permanentní. Měl být popraven. Měl, měl, ale nebyl. Naštěstí! Vlasta s Jenůfkou, Ráchel, pan Šustek a Palo Loveček s houfem dalších revolucionářů se dostavili včas.

„Tak,“ řekla Vlasta Revoluce, když mu povolili oprátku a sundali černý pytlík z hlavy. „Teď my musíme někoho popravit, aby bylo jasno, že to není žádná sranda, že je to fakt revoluce. Revoluce! Nejlepší by bylo popravit prezidenta republiky Bořka Bouchalu. Veřejně!“

„To se lehko řekne, ale kde ho vzít?“ krčil bezradně rameny pan Šustek. „Ten zbabělec zbaběle zdrhl. Leda až ho najdeme.“

„Popravovat by se mělo hned, aby revolucionáři viděli, že nebojují nadarmo. Teď se bude popravovat!“ prohlásila Vlasta rozhodně.

„Já jsem Bořek Bouchala, prezident,“ řekl velmi umouněný pán, který se k revoluci přidal pod Hradem, pak našel prezidentskou kořalku v prezidentském psacím stole a nakonec šel s nimi osvobodit Dušánka.

„Ty jdi do prdele,“ poslal ho pan Šustek. „To by mohl říct každej, že je prezident. Ukaž občanku.“

Umouněný pán šmátral po kapsách, ale občanku ani jiný průkaz nenašmátral.

„Já bych o někom věděl,“ přihlásil se pan Dostálek zvaný Mydlář. Celou dobu se obával, že by revolucionáři mohli ukázat na něj, sám si připadal jako nejvhodnější objekt, vždyť málem oběsil Dušánka Beránka kvůli revoluci v botách. Jenže žádný z přítomných revolucionářů dosud nikdy nemusel nikoho popravovat. Nevěděli jak pověsit člověka na šibenici, mohli by to pokazit. Tak odpovědnou práci je lépe přenechat odborníkovi a pozorně sledovat, jak se to dělá.

„Sem s ním!“ zvolali revolucionáři.

„Na oddělení OOO je dosud nepopravený, k trestu smrti odsouzený Pštros,“ prozradil pan Dostálek.

„Jenže Pštros nedostal řízek,“ namítl pacholík Láďa.

„Vždyť ještě ani nepřišlo zamítnutí jeho žádosti o milost,“ připomněl Sváťa.

„Písemné zamítnutí z prezidentské kanceláře,“ doplnil Kája.

„Podepsané vlastnoručně panem prezidentem Bořkem Bouchalou,“ dodal Pepíček.

„Hned vám to podepíšu. Tady, na místě,“ prohlásil umouněný pán, který o sobě celou dobu tvrdil, že je prezidentem republiky. Jenomže neměl občanku, ani řidičský průkaz, ani Evropský průkaz zdravotního pojištění. Nikdo už ho nebral vážně, byl celý zválený a silně z něj smrděla kořalka.

„Když je revoluce, nepotřebujeme k popravování žádné papírování,“ namítla Vlasta. „Když je revoluce, kutálejí se hlavičky po náměstích jedna za druhou.“

„Mami, mami, a můžu si jednu takovou hlavičku vzít domů a kutálet si s ní v dětským pokojíčku?“ dala o sobě vědět Jenůfka. Už měla být v posteli.

„To víš, ty můj andílku, že můžeš. Vždyť my tu revoluci neděláme jenom pro sebe, ale taky pro vás, pro děcka, abyste se měla líp, než jsme se měli my. Abyste mohla vyrůstat ve svobodě. Ale budeš muset chvíli počkat, až na ní zaschne krev, aby sis tam všecko nezasvinila.“

„Pštrosa ne,“ řekl Dušánek přiškrceným hlasem. Byla to jeho první slova od chvíle, kdy mu sundali smyčku z krku. „Pštrosa rozhodně ne, vždyť je to můj spoluvězeň. Pštros je justiční omyl. Celou dobu tvrdí, že je nevinen, a oni ho přesto odsoudili.“

„Tak dobře,“ rozhodla Vlasta. „Popravovat se zatím nebude. Stejně by to tady v popravčím kamrlíku nebyl žádnej spektákl. Když je revoluce, věší se v ulicích na lucerny.“

„Dovolil bych si připodotknout,“ ozval se pan Dostálek nevtíravým hlasem, „když už tu byla řeč o hlavičkách, jak se kutálejí, že máme v kůlně za kuchyní funkční gilotinu na kolečkách, historický kousek. Ale stačí krapet promazat a můžeme vyjet.“

„To je znamenitý nápad,“ souhlasila Vlasta. „Vypadá to moc dobře, když krev stříká na všecky strany, když kat sáhne do koše, popadne čerstvě useknutou hlavu za vlasy a ukáže ji revolučním davům. Hned je všem jasné, že to nebylo nadarmo.“

„Já nevím,“ ozvala se nesměle Ráchel. „Mně se to zdá nehumánní, někoho popravovat. Nešlo by to bez toho? Nejsme přece jako oni…“

„Ale děvenko rozmilá, útlocitná, vždyť tu máme revoluci! A ty můžeš být ráda, že jsme to s tím tvým Dušánkem tak báječně stihli,“ vysvětlila jí rázně Vlasta nezbytnost revolučního násilí.

„Ani nevíš, jak jsem šťastná,“ vydechla Ráchel, „že jsme to s tím mým Dušánkem tak báječně stihli. – Musím přiznat, že revolucím vůbec nerozumím, nikdy jsem se jimi nezabývala. Když se probírala VŘSR, chyběla jsem ve škole. Myslím, že to byly příušnice. A francouzskou revoluci jsem taky prošvihla, kvůli bolení hlavy. Nebo zubů? Už ani nevím kvůli čemu.“

„Tak vidíš,“ řekla Vlasta. „Teď tu máš revoluci naživo. Teď aspoň doženeš, cos ve škole zmeškala.“

Od toho dne, kdy měl být popraven Dušánek, uplynulo několik týdnů, ne-li dokonce měsíců. Kdo by se zabýval časem… Čas plyne, hodinky tikají, voda teče, tráva roste, hlavy se kutálejí po dlažbách měst, po návsích vesnic, revoluce si žije vlastním životem. V továrně BRANO – ZAVÍRÁ SAMO přestali vyrábět samočinná zavíradla dveří a převedli výrobu na gilotiny, třetí vylepšenou generaci. Ke slévárně a kovárně postavili ještě stolárnu, aby nemuseli dřevěné části gilotin dovážet ze zahraničí. Zajistili práci další bezmála stovce občanů. Zvou tam Dušánka neustále, aby se přijel podívat, dělníky, techniky, administrativní pracovníky a ostatní zaměstnance prý to velice potěší. Jenže Dušánek na tom ještě není tak dobře, aby mohl takovou dálku cestovat. Leda až se dostaví v Brance letiště.

Psychiatři za ním nedocházejí, už má od nich pokoj. A jak to bylo snadné! Vždyť je prvním revolucionářem v zemi, a to něco znamená! To znamená, že už není jen tak nějaký mistránek zvuku, na nějž si kdejaký redaktůrek v rádiu může houknout: „Pane Beránek, to jste v té kantýně zapustil kořeny, nebo co!“ Na prvního revolucionáře v zemi je krátký i generální ředitel, i major Vrzgala s nočním prokurátorem Vodou, i tři psychiatři jsou na prezidenta krátcí. Neměl by podobnou metodu uplatňovat častěji? Třeba na maminku, když zase přijde do ložnice s jablíčkem oloupaným, nakrájeným? Nebo s hruškou? Na maminku? Nebo s pomerančem na dílky? Ne. Na maminku ne. Vždyť mu dala život. Vlastní matku přece nemůže vykázat ze dveří. Cti otce svého i matku svou, ať se prodlejí dnové tvoji na zemi, kterou Hospodin, Bůh tvůj, dal tobě. – Ani otce by nevyhnal, kdyby za ním přišel nevhod s jablíčkem nebo s dobrou radou. Jenže kde je otci konec…

Ještě se mu nechce, Dušánkovi, zpod pokrývky. Tak co by, když nemusí. Možná kdyby zůstal v posteli celé dopoledne, že by mu to nikdo nesměl mít za zlé. Nebo celý den, když je tím prezidentem? Jenže to by o něj propukla starost. Kde je? Nestalo se mu něco? Není nemocen? Ne, není. Jen ho – a není to tak dávno – odřízli ze šibenice. Nic se mu nestalo, jen si hoví pod dekou. Hoví? Jaképak je to hovění! Zápolí pod dekou za zavřenýma očima se svými běsy a nikdo mu v tom zápase nemůže pomoci. Střílí sám sebe do pravé kosti spánkové z revolveru. Kulka mu urve půlku hlavy, protože je dum-dum s napilovanou špičkou, mozek se rozstříkne na všecky strany, po zdech, až na strop dostříkne, ale vůbec to nebolí, ani trošku, je to jenom krajně nepříjemné. A nechutné. A neestetické. Růžová kaše s kousky kostí rozpatlaná po celé komnatě. Chuděrka uklízečka, která to bude uklízet. Tohle už by mělo stačit, jenže nestačí. Ještě žije. Když se štípne do stehna, cítí štípnutí. Ještě dýchá. Jenže neví co by. Nedokáže se přimět k nějakému rozhodnutí. Neměl by dát povolat Ráchel? Stačilo by zmáčknout tlačítko a byli by tu poskoci:

– Čeho si žádá pan prezident?

– Ráchel si žádá. Ať je tu Ráchel. Teď!

Vmžiku by tu byla Ráchel celá ustaraná, s trpkou vráskou v koutku úst. Ta je nová, takovou předtím neměla. – Jenže co s Ráchel, když je tak ustaraná. Je přivolání Ráchel kloudným rozhodnutím? Pomůže mu Ráchel? Snad bude lepší zkusit to ještě jednou s revolverem, revolvery mívají v bubínku obvykle šest patron, mělo by jich tam zbýt ještě pět, a to stačí. Znovu stiskne spoušť. Bum! Teď už je po něm, po Dušánkovi. Teď už má pokoj. Jenže po něm není, po Dušánkovi. Dál si hoví v postýlce, zatímco obyčejní občané, jeho poddaní, jsou už v práci, mozky vymydlené, pracují. Někteří pořád ještě dělají revoluci, zatímco on si tu skučí děsem, ale potichu, potichoučku, pro sebe, aby ho tu nenačapali, prvního revolucionáře, s hlavou na maděru. A co pak?

– A co pak, Dušánku?

– Nevím, Dušánku, co pak.

– A co teď, Dušánku?

– Nevím, Dušánku. Jsem z toho na maděru.

– Na sračku.

Vtom na dveře buchy buchy, protože se zamkl v komnatě poté, co Ráchel práskla dveřmi. Zamkl se, aby ho tu nenačapali s hlavou na maděru. – Takto klepe jenom maminka.

„Vstávej, Dušánku, už je čas!“ zahalekala maminka za dveřmi radostně. „Čas klepání…“

Hbitě vyskočil z postele a ještě v pyžamu odemkl dveře. Maminka mu dala pusu a sluha přinesl proužkovaný oblek. Dušánek docela zapomněl, že už je čas.

Ačkoli neměl na revoluci v životě ani pomyšlení, uvěřil Dušánek tomu, že je revolucionářem. Že je prvním revolucionářem v zemi. Bez něj že by žádná revoluce nebyla a jenom jeho přičiněním revoluce zvítězila. Protože ji přinesl v botách, protože ho odřízli v pravý čas.

Klepání koberců se konalo každou sobotu dopoledne na třetím nádvoří před monolitickým sloupem z mrákotínské žuly, s jízdní sochou svatého Jiřího, probodávajícího draka, pod Zlatou bránou s mozaikou Posledního soudu, jíž vévodí Kristus soudce obklopený chóry andělskými. Klepání prováděla hradní stráž v maskovacích oděvech za doprovodu Hudby Hradní stráže. Vojákům výjimečně velel pan Šustek, osoba pověřená, protože nejpovolanější. Při klepání hradních koberců musel samotný velitel hradní stráže sklapnout a předat velení nad urostlými hradními strážci panu Šustkovi, příteli první matky paní Alžběty Beránkové, u níž nabyl nenahraditelné zkušenosti s klepáním koberců. To je kvalifikace nezpochybnitelná, k níž se nedobere ani absolvent Nejvyšší válečné školy ve Vyškově. Klepáním koberců si pan Šustek vysloužil svůj hrdý titul „přítel první matky“.

Klepadla byla před úsvitem šachovnicově rozestavěna po nádvoří ve stavu dokonalé vyleštěnosti. Přesně o desáté, s posledním úderem věžních hodin na levé věži katedrály, nastoupila Hudba Hradní stráže v národních barvách, s pláštěnkami, šňůrami a chocholy, také hudební nástroje si s sebou vzala, a na pokyn kapelníka s ozdobenou holí spustila pochod Julia Fučíka „Kupředu, bratři“. Pod mozaikou na katedrále třepotal se ve vánku hudbě nad hlavami plátěný nápis na rudém podkladu černými písmeny: „LID POVSTAL – ROZDRTÍ TYRANY“.

Hradní stráž přivlekla koberce ze všech reprezentativních i méně reprezentativních hradních sálů, co jen jich na Hradě je. Přehodila koberce přes klepadla, tasila prakry a klepala a klepala a klepala, aby byly všechny koberce – a byly mezi nimi velice vzácné kusy, dárky od všelijakých orientálních despotů i demokratů a olejových šejchů – řádně vyklepány. Za zvuků Hudby Hradní stráže, rozumí se samo sebou. Takové vzácné koberce, za prezidenta Bořka Bouchaly notně zanedbávané a začasté i nedůstojně znečišťované, si zvýšenou péči a řádné týdenní vyklepání bezesporu zaslouží.

Na balkóně královského paláce, odkud bylo na klepání velmi dobře vidět, usedla vybraná hradní společnost: pan prezident Dušan Beránek, paní první matka Alžběta Beránková, nezištná iniciátorka této každotýdenní události, přítelkyně pana prezidenta Ráchel Pospíšilová, matka revoluce Vlasta Revoluce Zlámalová s dítětem revoluce Jenůfkou, Pštros, věrný přítel pana prezidenta, a v pozadí vše sledující prezidentská ochranka. Byl tu také Palo Loveček, revolucionář pověřený bavit dítě revoluce, kdyby se nudilo, a odvádět jeho pozornost, kdyby ji upřelo k něčemu nevhodnému. Jenůfce se tuze líbily Lovečkovy kravaty, zejména kravata s vyobrazením soptící sopky Kaiakakapplapatlalalokul, a dá se říci, že se jí líbil Loveček celý. Poněkud dětinský Palo se s vynalézavým dítětem rozhodně nenudil. – Pan Šustek, přítel první matky, ačkoli do vybrané hradní společnosti patřil, s nimi na balkónu být nemohl, když to všechno na třetím nádvoří musel dirigovat, aby koberce byly správně vyklepány. Hradní stráž neměla dostatek zkušeností s klepáním koberců, kde by je také byla nabyla, nebyl čas cvičit klepání atrap na cvičišti, stráž se musela pustit do díla naostro, říká se tomu výcvik bojem. Proto musel pan Šustek dohlédnout na každé klepadlo zvlášť, na každý klep. Pobíhal po třetím nádvoří s píšťalkou mezi zuby, a jakmile spatřil nějakou ledabylost nebo neumětelství, pronikavě zapískal, aby přehlušil břeskné tóny kvapíku Hudby Hradní stráže a údery do klepaných koberců, aby dal najevo, že přestupek postřehl a citelný trest bude následovat. Pan Šustek má oči všude. Však se také liknavý hradní strážce přistižený při činu zapýřil, až mu zrudla celá hlava, divže se nepropadl žulovou dlažbou do archeologických nalezišť. Však on si to, rošťák, příště dobře rozmyslí, něco takového!

Paní Beránková byla šťastna. Přihlížela povznášející podívané a vůbec o nic se nemusela starat. Ačkoli se to, co se tu odehrávalo, odehrávalo se tu z její vůle a na její pokyn – vždyť právě ona zavedla pravidelné sobotní klepání všech hradních koberců hradní stráží – nemusela sama prstíčkem pohnout, hlásek pozvednout. Stačilo jen přihlížet, jak to těm zdatným chlapcům odsejpá. Dá se tu snad něco vylepšit? Snad by nebylo od věci, kdyby měli na sobě při klepání slavnostní uniformu s těmi úžasnými čepicemi a šňůrami, prýmky a zlatými bambulkami. Jenže to by se jim asi špatně rozhánělo. Nejlepší bude zůstat u maskovacích uniforem. Nebo nechat ušít něco speciálního? Zatím to nechá tak. Přeci však na paní Beránkovou čekal dnes jeden důležitý úkol. Ani pan Šustek totiž nedokázal určit, kdy je vyklepáno. Stanovit pravou chvíli k ukončení klepání bylo na první matce. Jen paní Beránková dokázala správně určit, kdy je hotovo. V pravou chvíli pokynula panu Šustkovi že už, a ten pokynul kapelníkovi Hudby Hradní stráže, a ten rázným máchnutím ozdobenou holí ukončil „Klepací kvapík“, svoji novou skladbu, zkomponovanou výhradně pro sobotní klepání. Hradní stráž ustala v klepání, zasunula prakry do pochev, sňala koberce z klepadel, srolovala je a odpochodovala s nimi na jejich místa za zvuku „Pochodu koberců“ v podání Hudby Hradní stráže.

To už se panstvo z balkónu odebralo do Malé hradní jídelny na malou prezidentskou svačinku, než se na třetím nádvoří odklidí klepadla. Před obědem je totiž čeká ještě jeden nevšední zážitek na tomtéž místě, jenže s jinými aktéry i rekvizitami. K této podívané se dostaví také Lid, vždyť za všecko, co obětoval revoluci, si to zaslouží.

Kalná jsou jitra opilců. Zvláště když trpí výpadkem paměti. Co bylo včera za den? Co jsem to vlastně… Kde a s kým? Nebo to bylo už předevčírem? Jak dlouho? – Prezidenti to mají dobré, jsou neustále pod ochranou ochranky, těch zdatných chlapíků s drátkem v uchu a s nabitou pistolí v podpaždí, vždy ochotných přiskočit ku pomoci. Také lékař se dostaví k prezidentovi na zavolanou s šumivým zdravotním nápojem zázračně úlevných účinků. Avšak i pro prezidenta se všemi pomocníčky a veškerou péčí je to stav třeskutý, krajně nepříjemný, i přesto že se probudí ve své posteli s nadýchanými peřinami, v čistém pyžamu, umyti a navoněni.

Když se po těžkém třídenním flámu probudil pan prezident Bořek Bouchala, bylo to jiné probuzení nežli obvykle v podobných, nezřídkavých situacích. Byl sice umyt, ale nenavoněn, převlečen do čistého pyžama, jenže do červeně a bíle příčně pruhovaného. Něco takového by na sebe nikdy nevzal, nic takového by nikdy nedopustil, a ten popleta Nykl Nyklíček to velice dobře ví. Tak proč mu něco takového udělal? Také peřina byla jakási jinačí a postel jakbysmet. Příliš měkká, a když se pan prezident jen trochu pohnul, příšerně vrzala. Páchlo to tu dezinfekcí, která se pokoušela napodobit vůni rozkvetlých šeříků. Když se panu prezidentovi podařilo pozvednout hlavu bolavou, spatřil před sebou mříže od stropu až k podlaze a za mřížemi u stolku člověka v neobvyklé uniformě. Ruce měl složené na stolní desce a upřeně na něj hleděl, aniž hnul brvou oka bedlivého. Na stolku byl kromě rukou ještě telefon a nic víc: žádné papíry, kniha, blok, tužka ani rozjedená svačina.

„Zavolejte mi, prosím, Nykla Nyklíčka,“ vysoukal pan prezident ze sebe vcelku souvislou a srozumitelnou větu. Jenže muž za stolkem se ani nehnul, gestem či mimikou nedal najevo, že by vzal hlavu státu na vědomí.

„Kde to jsem?“

Žádná odpověď.

„Bolí mě hlava!“

Ticho. Jen moucha poletucha usedla muži v uniformě na nos, chvíli na něm setrvala, ale pobyt na nezajímavém, zcela banálním nose jí nepřinesl žádný užitek. Vzlétla, ve vzduchu opsala nepravidelnou křivku, prolétla mezi mřížemi a zamířila si to do postele k panu prezidentovi.

„Celé vám to tu pobliju!“ řekl pan prezident.

Moucha se zřejmě polekala, prolétla státníkovi kolem ucha a vrátila se ke strážci na protější straně mříže. Zdál se být v kataleptickém stavu. Ale nebyl, pečlivě sledoval každý Bouchalův pohyb. Vždyť nese odpovědnost za jeho neporušenost. Tato hlava státu mu byla svěřena revolučním komitétem, a to je za současného stavu republiky orgán značně vysoký. Ani drzá moucha na čele ho nedokázala přimět k neuváženému pohybu.

„Chce se mi čůrat!“

Ani pousmání. Jen jedna ruka se pozvedla ze stolní desky a ukazovákem ukázala do rohu místnosti. Když se panu prezidentovi podařilo natočit tím směrem hlavu, spatřil docela obyčejný porcelánový splachovací záchod. Podivný úkaz: záchod, zřejmě funkční, jen tak volně v obytné – zdá se – místnosti. S něčím takovým se dosud nesetkal. Přece nebude… Ale to přece nejde, něco takového!

„Nykle Nyklíčku! Okamžitě ke mně!“ zvolal hlasem o poznání silnějším nežli po probuzení. Zaslechl skřípot otevíraných dveří, s největší pravděpodobností železných. Moucha postřehla příležitost, vystartovala a zmizela v nenávratnu. Strážce za stolem stále připomínal vycpaninu primáta v přírodovědeckém muzeu. Do prezidentova zorného úhlu – stále ještě spočíval pod peřinou v posteli, v příčně pruhovaném pyžamu se ostýchal přijímat návštěvy – vstoupil člověk v černém obleku, se starodávným cylindrem v ruce. Doprovázeli ho čtyři zdatní chasníci v džínsách a neformálních košilích.

„Dobré ráno, pane prezidente,“ pozdravil muž s cylindrem a čtyři chasníci se uklonili. „Jste pan prezident Bořek Bouchala, že?“

„Kdo jiný bych byl! To ví přece každé dítě, vždyť visím v každé třídě, v kdejaké kanceláři. Který občan této země by mě nepoznal! Vždyť jsem i na známkách vytištěn.“

„Teď, když vás umyli, se to pozná docela snadno.“

„Tak hrozné to bylo? Někdy mívám drobný výpadek paměti…“

„Ale vůbec ne, ba naopak, dokážete být velice roztomilý člověk.“

„Asi bych vám měl poděkovat, že jste se mne ujali a postarali se o hlavu státu v těžké hodince. Vždyť jsem taky člověk, jeden z vás.“

„Ani nevíte, pane prezidente, jaké já mám pochopení pro takovéto případy,“ mávl člověk s cylindrem cylindrem. „Znáte hospodu U Kata? V té jsem každodenním hostem. Býval jsem. Bejvávalo… Teď, co je ta revoluce, nevím, kde mi hlava stojí. Ani na pivo už nemám čas si sednout. Nanejvýš tak v poklusu frťana mezi jednotlivými kousky. Revoluce, to jsou pro našince žně.“

„Revoluce… Jaká revoluce?“ podivil se pan prezident. „Něco takového bylo snad naposledy před sto lety v Rusku.“

„To je právě na tom pití nejhorší,“ rozumoval člověk s cylindrem. „Člověk se napije, má pěknou chvíli, a když se ráno nebo za tři dny probudí, všecko už je jináč. Svět se otáčí opačným směrem. Hlava to nestačí registrovat.“

„Hlava mně třeští jako střep,“ připustil pan prezident.

„Na to je nejlepší…“

„Neměl byste?“

„To víte, pane prezidente, že měl,“ řekl člověk s cylindrem a vykouzlil z šosu svého sáčka láhev. „Humpolecká jedenáctka získala první místo v kategorii ležáků na Svatováclavské slavnosti českého piva!“ Zručně láhev otevřel zuby, rozhlédl se po sklence, a když žádnou nenašel, s jistými rozpaky podal hlavě státu láhev jen tak.

„Vy jste snad, člověče, zlatá rybka!“ zajásal vyprahlý prezident, chňapl po láhvi a nalil si pivo rovnou do žaludku. „Hned se člověk cejtí jako člověk. Vy můj dobrodinče, vždyť já ani nevím, jak se jmenujete…“

„Já jsem nějakej Dostálek, státní zaměstnanec. V hospodě U Kata mně říkají Mydlář.“

„To abych věděl, na koho mám pamatovat s metálem na osm­advacátýho října.“

Opilcův svět rázem zrůžověl. Kdyby byl na palouku, skotačil by s břízami a jukal na veverky. Kdyby bylo v místnosti okno, určitě by sem nakouklo sluníčko a všechny přítomné by polilo zlatými paprsky.

„To nebude třeba, pane prezidente,“ usmál se skepticky pan Dostálek.

„Jen se, člověče, neupejpejte, k metálu je taky apanáž, a že není malá. Bude se vám zlatá hvězda na tom černém sáčku pěkně vyjímat.“

„To víte, že by mi to udělalo radost. Jenže doba se změnila, to víte, revoluční zvrat s sebou přináší všelijaké…“

„Co furt máte s tou revolucí?“

„No právě…“

„Poslyšte, člověče, kdo, co vy vlastně jste?“

„No právě…“

„A kam jsem se to vlastně dostal?“

„No právě…“

„A kde je můj Nykl Nyklíček a moje první dáma, kam se poděl můj Hrad? Kde jsou moje Velké Šíré Rodné Lány?“

„No právě…“ zopakoval potřetí pan Dostálek. „Myslím, že teď je nejvhodnější chvíle na něco silnějšího, než je humpolecká jedenáctka.“ – Pan Dostálek zalovil v hlubinách kapsy a vytáhl láhev slivovice. Čiperný pacholík Pepíček mu podal sklenici dosti objemnou. „Honem to do sebe kopněte!“

Pan prezident Bořek Bouchala to do sebe honem kopnul.

„Dřív bylo všecko jinačí,“ zafilozoval si pan Dostálek. „Dřív to všecko aspoň formu mělo. Kdepak dřív! Ale teď? Za revoluce? Darmo mluvit, pane prezidente. Ani ta obligátní večeře se už nepodává. Prý není na takové serepetičky čas a nejsou peníze. Je prý škoda utrácet, vždyť se to stejně… Je vás moc, pane prezidente. Ani o tu milost už se nesmí prosit. Prý je to zbytečná formalita.“

„No dobře, ale už bychom snad měli jít na ten Hrad, jste mým hostem, pane Dostálku. Teď vás já zvu na skleničku.“

„Obávám se, pane prezidente, že se tady budete muset zdržet,“ řekl pan Dostálek s vážnou úřední tváří. „Do soboty. Protože vy jste, pane prezidente, naplánovaný na sobotu. Sejdeme se na třetím nádvoří.“

Z pátku na sobotu Lid nemohl dospat. Což o to, poprav si už v průběhu revoluce užil dost a dost, jenže taková podívaná zalahodí oku pokaždé, i když jde třeba jen o docela obyčejného úplatného úředníčka z berňáku nebo venkovského zlodějíčka slepic. Poprava je sice krajní opatření, jenže za revoluce se ke krajním opatřením sahat musí co nejčastěji. Chceme-li začít s novým, krásným a spravedlivým uspořádáním světa, musíme vyčistit všechny chlívky a zbavit se staré veteše. Zavírat reakcionáře, škůdce a zločince do vězení nebo je koncentrovat v převýchovných táborech je zbytečné plýtvání veřejnými prostředky. Převážná většina se stejně nenapraví. Nepřítel zůstane nepřítelem a trest v něm jeho nepřátelství jenom utvrdí. Nepřítele je nejlépe eliminovat. Nač ho zbytečně trápit ve vězení… Tuto jednoduchou pravdu pochopí každý prostý občan, který to se svojí vlastí, se svým národem a státem myslí upřímně. Každý, kdo je jeho nedílnou součástí. Poprava je tím nejjasnějším, nejčistším a koneckonců konečným řešením. Dokonce ani zmýlenou, dojde-li ke zmýlené, už nelze napravit. Takže k žádné zmýlené dojít nemohlo. Hotovo, vyřízeno, šlus Julius!

V sobotu přesně o poledni se bude na třetím hradním nádvoří konat exekuce jedinečná. Lid se nemohl dočkat. Už za kuropění se trousily hloučky k Hradu, i přesto že na třetí nádvoří se bude pouštět až pět minut před dvanáctou. Pravidelné hradní klepání koberců je totiž neveřejné, brány do areálu jsou během tohoto ryze soukromého obřadu uzavřeny. Pak se ještě musí uklidit klepadla. Bývají uskladněna v rozlehlých prostorách katedrály, aby nezůstala vystavena nepřízni počasí. V prostorách katedrály je kromě klepadel provizorně deponována i první gilotina, nepoužívaný historický kousek určený původně k eventuálnímu stínání korunovaných hlav. Panovníci se střídali, žádný však nebyl sťat. Také žádný z prezidentů, jak šli za sebou, neměl příležitost okusit mechanické ostří. Odcházeli skoseni chorobou, odjížděli z Hradu na hřbitov na dělové lafetě. Teprve dneska…

Ačkoli nebyla historická gilotina dosud poskvrněná krví člověka, neznamená to, že byla zanedbávána. Trvale ji měli uloženou v kůlně věznice s ostrahou, byla tam chráněna před povětrnostními vlivy. Odborný státní zaměstnanec s maturitou na reálném gymnáziu a výučním listem strojního zámečníka o ni pečoval, mazal ji strojním olejem, kontroloval funkčnost mechanismu, dotaženost šroubů a matic, dokonalé nabroušení břitu. Dřevěné části čas od času napouštěl přípravkem proti červotoči a houbě dřevomorce. Jednou do měsíce byl z cvičných důvodů stínán kozel a pokaždé se to podařilo. Toto privilegium patřilo panu Dostálkovi. Oproti naprosto spolehlivým moderním, elektronicky ovládaným typům gilotin z Braneckých železáren, měl tento antikvární kus svoje mouchy, ale pan Dostálek věděl, kam sáhnout a jak zatáhnout, aby břit správně zasvištěl. Na Hrad gilotinu přivezli v prvních dnech revoluce, když se pátralo po nenáviděném despotovi. Zprvu marně, nakonec byl přeci jen vypátrán a uskladněn ve věznici na zvláštním oddělení OOO.

Rozumnější část Lidu se v sobotu ráno nehrnula rovnou na Hrad, aby nemusela postávat před branami a pít šizené pivo z plastových kelímků od čiperných stánkařů. Rozumný Lid čekal na dějinnou událost v přívětivém Lidovém domě a pil vsedě správně vychlazeného bernarda od čepu. Svižný Bernardýn se neflákal, čiperně kmital od výčepu ke stolům s vějíři půllitrů v tlapách, vrtěl spokojeně ocasem, radostně poštěkávaje. Lid se oblékl do svátečního, někteří si dokonce uvázali kravatu. Vždyť hlava státu je osoba významná, ať si o ní myslí kdo chce, co chce, ať si ji v novinách pomlouvají, prý je to kořala. Pije, pravda, krapet víc, ale vždyť kdo u nás nepije… No, řekni kdo! Kdo si občas nedá pivko nebo dvě tři… Kdo si čas od času nedopřeje frťánka! Vždyť je to zdravé, dobré na srdce, říkají někteří doktoři.

Když se popravuje hlava státu, marná sláva, je to historická událost. Dnešní datum se budou učit děcka ve škole. A taky děcka dnešních děcek a jejich děcka… Pětky za to schytají, když nebudou vědět, kdy a kde byl sťat prezident Bořek Bouchala. Bude to náš první sťatý prezident! Když se stíná hlava státu, víc krve neteče, ani se hlava hlavy státu dál nedokutálí, prezidentské tělo sebou víc necuká než tělo vraha Vocáska. Přesto však cosi jiného, zvláštního a jedinečného na tom bude, když se popravuje prezident. Třeba něco řekne, něco významného, co se budou muset děti taky naučit. My to dnes v poledne uslyšíme na vlastní uši. Určitě to bude přenášet televize a taky rozhlas. I když rozhlas… Co může rozhlas přenášet z popravy hlavy státu? Leda zvuk. A co když popravovaná hlava státu nic neřekne? Co budou vysílat? Reportérovy plky o tom, jak se šikmá čepel zablýskla v poledním slunci, jak po obloze táhnou tažní ptáci nebo temná mračna… Na popravy je nejlepší televize. Všichni, co se na Hrad nedostanou, budou hledět do televizorů. Celá republika.

Lidový dům už není takový, jaký bývával před revolucí. Ani Lid nezůstal stejný, a publikum přece tvoří hospodu, její atmosféru, jejího ducha. Revoluce dosud neskončila, přestože vítězí na celé čáře. Revoluce je proces dlouhodobý, ne-li permanentní, proces společenských změn k lepšímu. Není divu, že také středobod, z nějž jako rudý květ vytryskla revoluce, prochází změnami: visí tu nad nálevním pultem portrét nového, revolučního prezidenta, ubrusy jsou nové, rudé, revoluční. Bernardýn však zůstává, také pivo Bernard stále teče z pípy proudem, Lid je však jinačí – revoluční. Nabyl sebevědomí, protože si uvědomil, že mění dějiny, že on je jejich strůjcem, že Lid je tím hlavním, nejdůležitějším. Proto dnes také mnohem sebevědoměji vyprazdňuje půllitry a pozvedá sklenky; také mluví hlasitěji než před revolucí. Bez obav, že by mohl plácnout nesmysl, že by z něj lezly pitomosti, neboť vítězící revoluční Lid nesmysly neplácá, ani z něj nelezou pitomosti. Revoluční Lid je moudrý a neomylný.

Chybí tu Vlasta Revoluce a její radostná dcerka Jenůfka, černovlasý a černooký andílek. Vlastina slova, která nad pivem pronášela s vášní a zaujetím, někdy s jistou dávkou skepse, se stávají skutkem. Matka revoluce je zrovna uvádí v život, a proto jí nezbývá chvilka na přívětivý Lidový dům, na společnost bodrého Lidu. Musí pracovat pro blaho národa, nemůže promarnit jediný okamžik, musí stát po boku největšímu revolucionáři Dušanu Beránkovi a radit mu, aby věděl, co má dělat. Jenůfka, to dítě čiperné, ještě není ve věku, aby mohla chodit do hospody bez maminky. Je ve Vlastině blízkosti a přihlíží dychtivě, jak se dělá revoluce. Možná se jí to bude někdy hodit. Chybí tu také pan Šustek, kdysi štamgast a přívrženec tribuna Lidu Petra Semlely, také on je zaneprázdněn revolucí. A tribun Semlela? Ctižádostivý zbabělec, odpůrce revoluce, toho času na útěku před revoluční spravedlností, zalezlý kdesi, ten tu také není. Také na něho jednou dojde. Tribunovi nejbližší, jeho pochlebníci, s nimiž zasedal v extrovně – ostatně patřil k nim taky Šustek – už nejsou jeho nejbližšími. Nenápadně splynuli s revolučním Lidem, a dobře udělali. Pochopili, jak to za revoluce chodí. V extrovně zasedá Demokratická revoluční rada státu, nikdo jiný si tam netroufne vkročit, ani nakouknout se nikdo jiný do extrovny neodváží.

O Šustkovi teď nikdo nemůže říct, že je opilec. I takové případy se stávají, že z opilce se stane člověk střízlivý, člověk s chladnou myslí a horoucím srdcem, prospěšný lidské společnosti, pravý revolucionář. Už neusíná u stolu s čelem podloženým Jenůfčiným plyšovým krokodýlem. Šustek je jedním z prvních revolucionářů, Vlastě Revoluci věrně po boku, vždy připraven přispět svým umem, odvahou a bojovným duchem k dovršení revolučního díla. Nikdo jiný by nedokázal tak znamenitě a s takovým zaujetím velet hradní stráži při sobotním klepání.

Ani Ráchel Pospíšilová, bývalá polykonfesní kaplanka, se v Lido­vém domě neobjevuje. Také ona patří k revolučnímu výkvětu, protože je přítelkyní Dušana Beránka, věrnou družkou a každodenní průvodkyní prvního revolucionáře a revolučního prezidenta republiky. I když by do hospody mohla, na věrnou družku a každodenní průvodkyni prezidenta republiky se to jaksi nehodí. Dušánek nechodil do Lidového domu před revolucí, proč by tam měl chodit teď?

Lidu je v Lidovém domě dobře i bez revoluční elity. Lid je tu mezi svými a ke spokojenosti mu nic nechybí. Občas si odskočí na významné sportovní utkání nebo na koncert Staré vesty, většinou však významné události sleduje na velkoplošné obrazovce v lokále a nemusí nikam běhat. Ovšem poprava hlavy státu je něco jiného. Ta se nejlíp vychutná přímo na místě, na třetím nádvoří. Lid dopil v Lidovém domě pivo, zaplatil a vydal se vzhůru – ku Hradu!

Jenůfka byla velice zvědavá. Konečně uvidí na vlastní oči, jak se po dláždění kutálí useknutá hlava. Nevěděla, že na hlavy mívají u gilotin košíky. Přesně v poledne, ještě před obědem, to začíná. Bude se dívat z balkónu královského paláce na třetím nádvoří, jak je ten rytíř na koni, co píchá kopím do draka. On to vůbec není drak, spíš takovej divnej krokodýl. Ale stejně… Bude se dívat z toho balkónu, jak je z něj vidět na zlatý kostel, kde se schovávají klepadla na koberce. Dneska už jsou vyklepané. Taky Palo tam s ní bude na balkóně, její kamarád, i když je už velký dospělák. To přece nevadí, i když chodí za dospělýma holkama, i takový velký může být její kamarád, protože umí pískat na čtyřech prstech, i na dvou, i na jednom prstu, ukazováčku, když si ho strčí do huby zahnutý. To neumí nikdo, jenom Palo Loveček, její kamarád. Kdyby nebyl její kamarád, klidně by ho měla za tatínka, to by jí nevadilo, i když žádnýho nepotřebuje za tatínka, protože tatínci nejsou na nic. Dneska se budou spolu s Palem dívat na popravu, poprvé v životě na opravdickou popravu, a Palo bude mít kravatu pod krkem.

Palo měl tentokrát docela obyčejnou, nezajímavou kravatu, celou černou, bez obrázku, bez kytiček, ani jeden puntík na ní nebyl. Taky měl velikánské černé brýle, vůbec mu nebylo vidět na oči a nebylo poznat, jak se tváří, jestli se směje, nebo kaboní. Vypadalo to, že se netváří vůbec.

„Já se tak těším!“ zvolala Jenůfka, aby upoutala Palovu pozornost.

„Moc se netěš,“ řekl Palo ponurým hlasem.

„Tys už někdy viděl, jak se opravdická hlava od živýho člověka useknutá kutálí po zemi?“

„Neviděl.“

„Tak vidíš.“

Společnost na hradním balkóně byla stejná jako při klepání koberců: Dušan Beránek, prezident, paní Alžběta Beránková, matka, Vlasta Revoluce Zlámalová s Jenůfkou na klíně, Dušánkův kamarád z kriminálu Pštros, Palo Loveček a také pan Šustek, znavený klepáním koberců. Bylo tu i šest zdatných mužů prezidentské ochranky, ale ti se nepočítají, ti tu nejsou pro zábavu, ti jako by tu ani nebyli.

Pod nápisem „LID POVSTAL – ROZDRTÍ TYRANY“ už byla připravena historická gilotina, jako by ji zrovna čerstvě zrestaurovanou propustili z restaurátorské dílny: dřevěné části pojednané prostředkem proti červotoči, kovové součásti naolejované, jejich funkčnost pečlivě zkontrolovaná, šikmá čepel nabroušená a vyblýskaná, radost pohledět.

Na každém rohu úctyhodného přístroje stál na postu pacholík v tradičním stavovském úboru: černé punčocháče, škorně se zvednutou špičkou, široký vybíjaný opasek, nahá klenutá hruď natřená olejem a hlava ukrytá rudou kápí s průzory. Moc jim to slušelo, jenom nebylo poznat, který je Sváťa a který Láďa, kdo je Kája a kde stojí Pepíček; to bychom je museli znát mnohem intimněji, a k tomu jsme neměli příležitost. Bubeníci v uniformách hradní stráže utvořili kolem gilotiny, zády k ní, obdélník dostatečně prostorný k uskutečnění očekávaného úkonu. Další příslušníci hradní stráže utvořili sevřený kruh kolem bubeníků, aby zabránili rozjásanému Lidu namačkat se na bubeníky příliš těsné a bránit jim v bubnování. Hrozilo také, že by Lid mohl proniknout těsně ke gilotině, a bezděčně tak bránit hladkému průběhu. Každý chtěl být pochopitelně co nejblíž, aby mu nic neušlo. Jenže ne každý měl to štěstí stát v prvním kruhu a mít to jako na dlani. – Snad bylo dokonce výhodnější sledovat událost na některé z obrovských obrazovek umístěných na druhém a prvním nádvoří, také na náměstí před Hradem a po všech náměstích našeho hlavního města, jakož i na náměstích v dalších městech a městečkách naší krásné revoluční vlasti. Veřejná poprava bývalého prezidenta republiky Bořka Bouchaly, nenáviděného tyrana, se těšila velké pozornosti veškerého Lidu. Také zahraniční korespondenti projevili o nevšední událost nevšední zájem. Zdá se, že oči celého světa byly upřeny k naší vlasti.

Nikdo nevěděl, odkud odsouzence přivedou, jakým způsobem bude ke gilotině dopraven. Někteří očekávali dvoukolou káru taženou vyhublým koníkem, jiní pěšího delikventa v rubáši hnaného nabijáky pušek předovek uličkou hradní stráže. Ale to už by bylo příliš staromódní, vždyť žijeme v civilizovaném jednadvacátém století. Třeba ho přivezou v prezidentské limuzíně Škoda Superb s přetrženou prezidentskou standartou. Vždyť Bořek Bouchala byl prezidentem po tři volební období, naposledy ho před rokem přímou volbou zvolil celý národ. Snad i takto nenáviděný tyran si zaslouží důstojné zacházení…

Přivedli ho z katedrály, ze skladiště klepadel hradních koberců. Měli ho tam už od rána, aby všechno klaplo. Nejdřív kráčel pan Dostálek s cylindrem v ruce, pět kroků za ním vojáci s Bořkem Bouchalou uprostřed. Bývalý prezident měl na sobě černé kalhoty s hedvábným lampasem a sněhobílou košili rozhalenou. Uličku jim ve shromážděném Lidu prolomila hradní stráž s bajonety na puškách. Naštěstí to měli ke gilotině kousek, nedalo jim moc práce domluvit pažbami davu, aby se rozestoupil. – Čiperné reportérce americké zpravodajské stanice CNN se povedlo přistrčit k odsouzenci mikrofon a položit mu neotřelou otázku:

„Cítíte se vinen?“

„Samozřejmě,“ odpověděl bývalý prezident. „V plném rozsahu.“

„Těšíte se?“

„Už se nemohu dočkat.“

Bubeníci bubnovali ponurý rytmus na bubny potažené černým suknem, aby se kráčejícím kráčelo přiměřeně ponurým okolnostem: důstojně a majestátně. Když se truchlivá skupinka zastavila, pan Dostálek si nasadil cylindr, přistoupil k odsouzenci a odstřihl mu stříbrnými nůžkami límec u košile.

„Proč mu stříhá ten límec?“ zeptala se Jenůfka sledující dychtivě dění pod balkónem. Měla to jako na dlani.

„Neměla by raději dovnitř?“ zeptal se Palo Vlasty.

„Asi by se na to dívat neměla,“ souhlasila Vlasta.

„Ale já chci! Já se chci dívat!“ vzpírala se umíněná holčička. „Ještě nikdy jsem žádnou popravu neviděla. Mami, dovol mi to, mami, mami!“

„Přece tomu děcku nezakážete popravu,“ přispěchal Jenůfce na pomoc Dušánkův kamarád z kriminálu Pštros. „Taková podívaná! Vždyť to má to děcko zážitek na celej život!“

Všichni se tázavě podívali na Dušánka. On je tu nejvyšší šajba, on by měl rozhodnout, jestli jeho ochranka popadne vzrušenou holčičku a odvleče ji do nějakého klidného hradního koutku s okny na druhou stranu. Protože nikomu jinému by se nepodařilo zvládnout rozpáleného andílka, který si vzal do hlavy, že neustoupí a neustoupí. Jenže Dušánek jako by nevnímal, co se na balkónu děje. Vytřeštěné oči měl upřené na muže, kterému zrovna ustřihli límec. Krev z celého těla se mu stáhla do jezera kdesi v útrobách a začala tuhnout, zamrzat. Zbledl a nebyl schopný prstem pohnout ani víčka zaklapnout. Chtěl utéct, a utekl by, kdyby ho údy poslouchaly.

Pohyb na nádvoří ustal, hlasy hovorného Lidu umlkly. Bubeníci spustili rachotivý virbl. Pacholíci přistoupili k odsouzenci a vztáhli na něj ruce.

„Ne!“ zařval Bořek Bouchala. „Já nechci!“

Pan Dostálek pozvedl hlavu k balkónu a upřel na Dušánka výmluvný pohled: Už? Jenže Dušánek nebyl v stavu jakkoli reagovat. Vteřiny se vlekly. Když byla prodleva neúnosná, chopila se iniciativy Vlasta, přikývla a ukázala palci obou rukou k zemi v imperátorském gestu, jakému rozumí každý gladiátor. Pan Dostálek pokynul pacholíkům, pacholíci popadli pana Bouchalu. Zmítal se, kopal kolem sebe, bil pěstmi na všecky strany, nebylo mu to nic platné. Pacholíci mrskli pana Bouchalu na prkno a pevně ho připoutali koženými popruhy. Příčným břevnem s výřezem pro krk upevnili odsouzencovu hlavu a odstoupili na svá místa.

Pan Dostálek přistoupil ke gilotině… A tu si uvědomil, že zapomněli na koš, nedílnou součást popravčího mechanismu. Koš na hlavy nechali v kůlně na dvoře věznice, kde byla gilotina léta letoucí uskladněna. Už se to nedalo napravit. Pan Dostálek se chopil jakéhosi poutka na jedné z vodicích lišt a zprudka zatáhl. Zkosená sekyra se svistem sjela po naolejovaných vodítkách: Cvak! Krev vystříkla na všechny strany v rubínovém krvetrysku, hlava Bořka Bouchaly s vytřeštěnýma očima odpadla od těla a začala se kutálet po žulové dlažbě třetího nádvoří směrem k balkónu královského paláce.

Jenůfka začala ječet hrůzou. Seskočila z mámina klína, rozrazila dveře a vběhla dovnitř, proběhla komnatou, pádila chodbami a schodištěm dolů, pod schody se skryla v kamrlíku s košťaty, kýbly a čisticími prostředky.

Dušánek vstal z prezidentského křesla, přistoupil k zábradlí a začal zvracet.

Lid propukl v nadšený jásot. Jásali i ti, kterým se Dušánek vyblil na hlavy. Při jásotu a nadšení si toho ani nevšimli.
