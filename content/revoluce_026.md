---
title: Epilog
contentType: prose
---

  

Loď pluje. Na palubě v proutěných křeslech sedí muž, žena a dítě.

„Kdy už bude to Meksiko?“

„Trpělivost, Jenůfko, trpělivost. Sotva jsme vypluli.“

„Mají v tom Meksiku taky děcáky?“

„Děcáky v Meksiku?“ podivil se Palo Loveček.

„Plujeme přece do Meksika…“

„V Meksiku děcáky? Kde by se tam vzaly…“ řekla Ráchel Pos­pí­šilová přesvědčivě, ačkoli o tom přesvědčena nebyla. Proč by zrovna v Meksiku neměli mít dětské domovy?

„I kdyby v Meksiku děcáky byly, nic se neboj,“ chlácholil Jenůfku Palo. „Já tě do žádnýho děcáku v Meksiku nedám.“

„Jenom aby…“ zapochybovala. „Jakže se to tvoje děcko bude jmenovat?“ zeptala se Jenůfka Ráchel.

„Josef,“ řekla Ráchel odhodlaně.

„Bude to můj brácha?“

„Bude.“

„Bude to brácha jenom jako, nebo to bude brácha doopravdy?“

„Bude to jako brácha doopravdy,“ přislíbila Ráchel.

„Proč zrovna Josef? Nemohl by se jmenovat Palo, nebo Dušánek?“ navrhoval Palo, nespokojený s Josefem.

„Svatá prostoto! Protože jsem Dušánkovi slíbila Josefa. A protože jsem Ráchel.“

„A kdy už bude to Meksiko?“

Loď pluje a za lodí se dělá bílá, zpěněná a hodně tlustá čára.

(Dopsáno v Praze 7. září 2014)
